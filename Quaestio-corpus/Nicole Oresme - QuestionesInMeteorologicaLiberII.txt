Circa secundum librum Metheororum queritur utrum locus generationis pluuie sit media regio aeris. Et arguitur primo quod non: nullum elementum debet generari extra locum sibi naturalem; sed media regio aeris est locus innaturalis aque et pluuie; ergo nec aqua nec pluuia debet ibi generari. Secundo ad idem: media regio aeris est locus generationis impressionum ignitarum; ergo non est locus generationis impressionum aquearum, et per consequens non est locus generationis pluuie. Consequentia tenet ex eo quod idem non uidetur esse locus generationis oppositorum. Antecedens patet, quia in media regione aeris generantur corruscationes et fulgura, que sunt impressiones ignite. Tertio ad idem: si questio esset uera, hoc esset per istum modum quod uapor eleuatus usque ad mediam regionem per frigiditatem medie regionis condensaretur in nubem et inde conuerteretur in aquam; sed hoc non est, quia consimili ratione uidetur quod per condensationem exalationis deberet fieri nubes et conuersio illius in pulueres, et ita deberet pluere pulueres sicut aquas, quod non uidemus. Quarto ad idem: aliquando pluuie et nubes generantur in inferiori regione aeris; ergo non semper media regio aeris est locus generationis pluuie. Consequentia tenet. Antecedens probatur; nam uisum est quod aliquis existens in monte uidit infra se in uallibus nubes, et hoc est signum quod infra mediam regionem possunt generari nubes et pluuie. Montes enim illi non sunt ita alti quod mediam regionem aeris uel ultra attingerent. In oppositum est Aristoteles in primo tractatu et primo capitulo huius secundi. In ista questione primo exponende sunt alique conclusiones pro quesito; secundo uidendum est de modo generationis pluuiarum; tertio uidendum est de diuersitate pluuiarum quoad quantitatem guttarum; quarto, quoad figuram guttarum ipsius pluuie; quinto uidendum est de diuersitate pluuiarum quoad quantitatem; sexto uidendum est de diuersitate pluuiarum quoad modum cadendi guttarum; septimo uidendum est de pluuiis quoad loca et regiones ubi fiunt; octauo uidendum est de duratione pluuiarum. Quantum ad primum, sit prima conclusio: media regio aeris est locus generationis pluuiarum. Probatur: in illo loco possunt generari pluuie in quo possunt esse et concurrere cause sufficientes ad generationem pluuie; sed hoc potest esse in media regione aeris; igitur etc. Maior est nota. Minor declaratur, quia usque ad mediam regionem aeris possunt calore Solis uel uirtute aliarum stellarum eleuari uapores qui sunt materia ipsius pluuie, et similiter in media regione aeris est sufficiens frigiditas potens condensare uaporem eleuatum in nubem et conuertere in aquam. Ecce causas sufficientes in media regione aeris ad generationem pluuie. Etiam, si non esset uapor eleuatus, adhuc propter frigiditatem medie regionis aer ibi existens posset condensari et conuerti in nubem et fieri pluuia. Ubicumque enim, si sunt cause sufficientes, ex uno elemento potest reliquum generari. Secunda conclusio: aliquando infra mediam regionem potest generari pluuia. Patet, quia aliquando infra mediam regionem uapor eleuatus, qui de natura sua est frigidus, quamuis accidentaliter sit calidus calore Solis, potest per antiparistasim reduci ad frigiditatem sibi naturalem et condensari in nubem et conuerti in aquam et sequitur pluuia. Cum enim uapor, qui de natura sua est frigidus, eleuatur infra mediam regionem aeris, ubi uiget intensa caliditas, calor sibi accidentaliter inherens exalat propter caliditatem circumstantem, cum simile applaudat suo simili, et derelinquit uaporem eleuatum nature proprie, et tunc statim, cum ille uapor sit de natura frigidus, propter caliditatem circumstantem per antiparistasim frigiditas in eo intenditur, et tunc ille uapor condensatur et in nubem conuertitur et sequitur pluuia. Sic ergo non solum in media regione, uerum etiam infra potest generari pluuia. Et ex hoc patet solutio ad quartum argumentum. Quantum ad secundum, patet ex iam dictis quis sit modus generationis pluuie. Sciendum tamen quod tripliciter possunt generari nubes et pluuie: uno modo per condensationem uaporis eleuati in nubem; secundo modo per condensationem aeris in nubem a frigiditate medie regionis; tertio modo per repulsionem uaporis a media regione, et ita pluuia fit modo consimili sicut fit descensus guttarum ab aliquo coopertorio olle fumantis. Uidetur enim, cum aliqua olla est plena uel semiplena aqua calida fumante, et si super illam ollam ponitur aliquod coopertorium, tunc ex repulsu illius fumi ascendentis ad coopertorium ibi fiunt quedam guttule infra illud coopertorium, quod patet experimentaliter si ipsum eleuetur de olla. Istud etiam patet experimentaliter in sublimationibus aquarum. Et ymaginandum est circa istum modum quod cum uapores eleuentur usque ad mediam regionem aeris, aliquando repelluntur, et ex tali repulsu appropinquantur et condensantur et fit nubes et sequitur pluuia. Ulterius notandum est quod propter consimilem repulsionem uaporum in animalibus in hieme est plus de flemmate et in estate est plus de colera. In hieme enim, cum pori sunt clausi, uapores ascendentes repelluntur et generatur flemma. Sed in estate, cum pori sunt aperti, uapores exalant et dimittunt siccum terrestre et generatur colera. Sciendum est etiam quod aliquando ex uaporibus eleuatis fiunt nubes steriles quas non sequitur pluuia per dissolutionem earum a uento uel aliunde; aliquando autem sequitur pluuia, et iste nubes possunt dici fertiles. Quantum ad tertium, sciendum quod pluuie differunt secundum diuersitatem quantitatis guttarum. Aliquando enim fiunt pluuie secundum guttas magne quantitatis; aliquando uero secundum guttas minoris quantitatis. Et quod aliquando cadunt gutte magne, huius potest multiplex esse causa. Uno modo hoc potest esse propter uehementem condensationem et coagulationem ipsius uaporis in media regione propter frigiditatem medie regionis uel infra per antiparistasim. Alia causa est quia aliquando uapor est uiscosus, et tunc conglobatur in descensu per maiorem quantitatem ex eo quod propter uiscositatem partes se magis tenent ad inuicem. Alia causa potest esse quia aliquando nubes est multum profunda, et tunc aliquando gutte superiores in uelocitando motum suum continue attingunt guttas inferiores et coniunguntur eis, et inde fit gutta magna. Quantum ad quartum, uidelicet de figura guttarum ipsius pluuie, dicitur quod semper sunt rotunde figure, sicut uidemus. Quamuis enim in principio bene essent alterius figure, tamen in descendendo continue uoluuntur et ex tali uolutione rotundantur, sicut dicit Albertus. Et potest esse alia causa, nam res melius conseruatur in figura sperica et rotunda quam in alia; et ergo aqua guttaliter descendens tendit ad figuram rotundam propter meliorem sui conseruationem. Tertia causa: quia ad eandem figuram tendit pars alicuius homogenei ad quam tendit suum totum; sed sic est quod aqua tota in suo loco naturali tendit ad spericitatem, sicut probat Aristoteles in secundo Celi, et ergo etiam quelibet gutta. Et ista potest esse una ratio quare gutte sunt figure rotunde. Quarto dico: nisi aliud obstaret, deberent esse figure concaue, et quanto plus descenderent, tanto magis deberent esse gibbose, quia deberent tendere ad unam figuram qua apparet portio orbis aque circumdantis terram in tali loco in quo essent ille gutte. Unde nubes est talis figure, et quanto magis est inferius, tanto est maioris gibbositatis, et quanto magis superius, tanto minoris, quia quanto magis est inferius, tanto est portio orbis minoris, et quanto magis superius, tanto est portio orbis maioris; sed eadem linea intersecat ab orbe minori portionem magis gibbosam quam ab orbe maiori. Et inde est quod idem uas in basso plus tenet de aqua quam in alto, quia in basso aqua existens in ipso habet maiorem gibbum superius, in alto autem minorem, quia in basso gibbus aque superius in uase est portio minoris orbis, in alto autem maioris. Quantum ad quintum, de qualitate pluuie, sciendum quod quedam est pluuia que est dulcis et pinguis et magis aerea, et ista secundum Albertum multum proficit plantis. Alia autem est pluuia que propter mixtionem alicuius terrestris et propter adustionem illius est magis pontica. Et ista quandoque exsiccat terre nascentia et multum nocet eis, et recte tantum aliquando sicut urina uel acetum. Et etiam aliquando pluuia est uenenosa propter putrefactionem, in tantum quod aliquando ex ea generantur parue rane, et hoc aliquando in nube et aliquando prope terram. Etiam aliquando pluuia habet restringere fluxum uentris, et ratio huius est quia aliquando sibi multum est permixtum de sicco terrestri combusto, cuius est exsiccare et restringere. Item pluuie differunt aliquando colore. Communiter enim est talis coloris qualem communiter uidemus. Aliquando etiam pluuia uisa est coloris rubei, sicut sanguinis, et causa eius erat magna adustio terrestris sibi admixta. Et forte ex simili causa fit uinum rubeum. Aliquando etiam uisa est pluuia alba ad modum lactis, et hoc erat propter grossitiem materie. Et aliquando cum pluuiis cadunt quedam monstrua de quibus difficile esset reddere causam. Et dicit Albertus quod cum pluuia cecidit semel unus uitulus, et causa illius fuit uirtus celi nobis ignota. Quantum ad sextum, uidelicet de modo cadendi, sciendum est quod quandoque cadunt recte, cum non propelluntur a uento uel ab aliquo simili. Aliquando cadunt oblique, et hoc est ideo quia sic ducuntur uel propelluntura uento, uel quia sic sunt propulse a frigiditate medie regionis. Aliquando etiam propter spissitudinem nubis congregantur gutte in tanta multitudine et quantitate quod cadit aqua ac si funderetur de magno uase. Quantum ad septimum, sciendum est quod quedam sunt loca in quibus fiunt pluuie ualde raro, et hoc est propter defectum materie, quia illa loca sunt ualde sicca, sic quod nulli sunt ibi uapores eleuandi ex quibus fiat pluuia, uel ibi est tantus calor quod omnes uapores eleuati consumuntur; unde dicunt auctores quod in Egipto raro fiunt pluuie. Alia autem sunt loca in quibus sepe fiunt pluuie, sicut sunt illa loca ubi est sufficientia uaporis et sufficientia caloris potentis illos eleuare et eos segregare a corporibus humi dis. Quantum ad ultimum, uidelicet de duratione pluuie, sciendum est quod cum aliqui uapores sunt eleuati et conuersi in nubem et non continue nouus et nouus uapor aduenit, tunc, illa nube consumpta, deficiunt pluuie; sed si continue nouus uapor eueniret, continue pluuia duraret. Ad rationes. Ad primam dico quod quamuis media regio aeris non sit locus naturalis aque, nichilominus ibi potest bene generari aqua. Falsum enim est quod solum in loco naturali alicuius elementi istud elementum possit generari, immo in quolibet loco, si cause productiue talis elementi fuerint approximate, tale elementum potest generari. Ad secundam: ibi generantur impressiones ignite, dico quod est alio modo, quia iste generantur ibi per extrusionem; aquee autem per condensationem. Ad tertiam concedo quod uapor ibi conuertitur in nubem et in aquam. Et quando dicebatur: igitur exalatio deberet ibi conuerti in terram, negatur, quia exalatio apta est ad generationem aliarum impressionum, scilicet ignitarum. Et ideo non oportet quod si uapor conuertitur in aquam, quod exalatio conuertatur in terram. Ueruntamen sciendum est quod pluries cadunt cum pluuia pulueres terre eleuati cum uapore a calore Solis. Ad quartam patuit in questione, quia elementum bene generatur extra locum suum naturalem sue generationis. Et sic patet ad questionem. Queritur consequenter utrum ros et pruina, nix et pluuia, sint eiusdem speciei. Et probatur quod non: illud quod est naturaliter calidum et humidum non est eiusdem speciei cum illo quod est naturaliter frigidum et humidum; sed sic est de rore et pluuia, quia ros naturaliter est calidus et humidus, pluuia autem naturaliter frigida et humida; etc. Hoc patet per effectus roris et pluuie. Secundo: si ista essent eiusdem speciei, sequeretur quod deberent generari eisdem temporibus; sed hoc non, quia aliqua eorum generantur tempore sereno, alia autem tempore nebuloso, sicut patet per experientiam. Tertio ad idem: ros et materia roris est subtilis substantie; pluuia autem et eius materia sunt grosse substantie; ergo uidetur quod ros et pluuia non debent esse eiusdem speciei. Antecedens patet, nam ros est substantia ita subtilis et ita eleuabilis quod si una testa oui esset repleta rore et foramen per quod infunderetur ros bene obstrueretur et poneretur ad calorem Solis iuxta aliquam hastam, illa testa oui rore plena ascenderet prope hastam propter hoc quod ros, que est faciliter consumabilis calore Solis eleuaretur. Hoc autem non fieret si testa oui esset repleta aqua. Illud autem designat quod ros est subtilioris substantie quam sit aqua; unde uidetur quod distinguuntur specie. Quarto ad idem: differentia specifica sumitur ex diuersitate rationum diffinitiuarum; sed ita est quod roris et pruine, niuis et pluuie sunt diuerse rationes diffinitiue; ergo. Maior est nota; minor patet per Aristotelem in littera. Quinto: eorum que sunt eiusdem speciei debet esse idem locus naturalis generationis ipsorum; sed sic non est de rore et pruina, niue et pluuia; ergo. Maior nota; minor patet, quia naturalis locus generationis niuis et pluuie est altior quam sit naturalis locus generationis roris et pruine. In oppositum est Aristoteles, qui dictis impressionibus assignat easdem causas materiales et efficientes et solum differentias accidentales. Dicit enim rorem et pruinam fieri inferius propter easdem causas propter quas superius fiunt pluuia et nix, sed differre secundum magis et minus secundum multitudinem et paucitatem materie, raritatis et condensationis, caloris et frigiditatis concurrentis ad istorum productionem. In ista questione primo uidendum est de comparatione niuis ad pluuiam; secundo de comparatione roris ad pluuiam, et postea in alia questione uidebitur de comparatione pruine ad pluuiam?; tertio respondendum est ad quesitum. Quantum ad primum, sciendum est quod primo nix et pluuia in hoc conueniunt quod utrumque eorum fit ex uapore multo; qui quidem uapor, quando congelatur antequam perfecte conuertatur in nubem, fit nix; quando autem condensatur et conuertitur in nubem absque hoc quod congeletur, fit pluuia. Secundo conueniunt in hoc quod utriusque materia calore Solis eleuatur ad locum in quo huiusmodi generantur. Tertio conueniunt in hoc quod utriusque materia, tam niuis quam pluuie, a frigiditate condensatur. Quarto conueniunt in hoc quod utrumque eorum fit in media regione ipsius aeris. Quinto conueniunt in hoc quod ambo possunt fieri ex eodem uapore; nam possibile est quod, aliquo uapore conuerso in niuem in superiori regione aeris, quod ista niue cadente usque hic inferius liquefacit et fit aqua antequam ueniat ad terram, quamuis in superiori parte aeris cadens super altos montes maneat nix. Et ideo aliquotiens ad montes cadit nix et ad ualles cadit pluuia. Et ista potest esse una causa quare in montibus aliquando est nix et non in uallibus, immo aliqui sunt montes super quos continue manet nix. Sic ergo uisum sit in quibus conueniunt nix et pluuia. Sed ad uidendum in quibus differunt, sciendum est primo quod differunt loco et tempore, ad istum intellectum quod nix fit in locis et temporibus magis frigidis et pluuia in locis et temporibus minus frigidis; unde ad condensationem niuis requiritur frigus congelans, quod non requiritur ad generationem pluuie. Differunt secundo in modo generationis, quia nix fit per congelationem uaporis; pluuia autem per conuersionem eius in aquam. Tertio differunt colore, quia pluuia habet colorem aque, nix autem habet colorem ualde album. Nix enim est ex materia perspicua et rara, aliqualiter tendens ad luciditatem, et propter hoc nix est alba. Et ex alio, quia in generatione niuis frigiditas est agens in materiam humidam et obtinens super illam, et frigiditas sic se habens est causa albedinis. Solet enim dici quod homines albi raro reperiuntur audaces, nam quod sunt albi est causa defectus caloris, qui quidem calor est causa audacie. Quarto differunt quia pluuia diutius durat quam nix, ad istum intellectum quod longiori tempore solet pluere quam niuigere. Et huius ratio est, nam cum pluit, terra magis madefit, et iterum erit apta ad hoc ut per calorem Solis ab ea extrahatur uapor et eleuetur, qui iterum est materia noue pluuie. Sed cum niuigit, propter frigiditatem pori terre clauduntur, ita quod non possunt extrahi uapores ita cito quod statim sint materia noue niuis. Sed diceres: si propter hoc quod tu dicis diutius plueret, sequeretur quod semper deberet pluere, quia pluuia cadente terra madefit et iterum eleuaretur uapor et iterum plueret et iterum eleuaretur, et sic semper plueret. Respondetur quod non, quia aliquando, propter aliam et aliam influentiam Solis et alias et alias dispositiones mundi, iste humor diu stat antequam eleuetur. Quinto differunt in figura, nam pluuia cadit per guttas que sunt figure rotunde, sed nix non cadit secundum partes rotunde figuratas, immo aliquando in quibusdam particulis sunt figure quarundam stellarum figuris similes, et causa istius est influentia celi. Communiter tamen cadit secundum partes dispositas ad modum lane, ut patet ad sensum. Quantum ad secundum, uidelicet de comparatione roris ad pluuiam, sciendum quod materia roris est uapor modicus et subtilis; materia autem pluuie est uapor multus et grossus, et propter hoc materia roris citius exalatur et euaporatur et consumitur quam materia pluuie. In hoc ergo primo differunt ros et pluuia. Secundo differunt quia ros causatur inferius, pluuia autem superius. Patet ratione et signo. Ratione enim patet, quia si uapor pro roribus eleuaretur alte, propter eius subtilitatem consumeretur uel conuerteretur et condensaretur in nubem, et fieret pluuia. Patet hoc etiam signo, quia aliquando, homine existente in campis, ros cadit super pedes et non super caput, ac si uapor pro roribus non eleuaretur ad altitudinem unius hominis. Nec est ymaginandum propter hoc quod ros exiens a terra sic madefaciat herbas et gramina. Patet, nam si ponantur stramina super terram, supra inueniuntur rore madefacta et non infra, et hoc est signum quod ros non exit a terra; sed uapor pro roribus modicum eleuatus frigiditate noctis condensatur et generatur ros, et cadit guttatim insensibiliter super herbas et gramina. Sed cum ille multe partes super herbas congregantur ad inuicem, fit ex eis una gutta sensibilis. Et causa quare ille particule non manent disperse super foliis herbarum sicut cadunt, sed congregantur ad inuicem, est ista, quia propter siccitatem folii herbe particule roris humide fugiendo congregant se ad inuicem propter antiparistasim humidi et sicci et fit ex eis gutta sensibilis. Differunt tertio quia ros non fit nisi tempore temperato caliditate et frigiditate; pluuia autem potest fieri alio tempore. Et causa huius est quia materia roris est uapor modicus et subtilis, et igitur in tempore multum calido consumitur; in tempore autem frigido congelatur et tunc fit pruina. Et ergo in estate, quando tempus est multum calidum, non rorat, nec hieme, sed in uere, cum tempus est calidus temperate. Pluuia autem, cum fiat ex uapore multo et grosso, qui non cito consumitur, potest fieri in aliis temporibus quam temperatis. Differunt quarto quia ros non fit nisi tempore tranquillo et sereno; pluuia autem bene fit in aliis temporibus. Cum enim tempus non est tranquillum, materia roris dissoluitur et exsiccatur per uentum, et sic non fit generatio roris. Etiam, cum tempus est nebulosum, tunc eleuantur uapores ex quibus generatur pluuia. Si tamen aliquo tempore nebuloso, rorat, hoc est propter consumptionem et dissolutionem nubis, et ergo quando rorat tempore nebuloso est signum serenitatis. Quinto differunt quia cum Boreas flat, non generatur ros, sed tamen tunc bene generatur pluuia. Et huius ratio est quia, flante Borea, tempus est frigidum; in tempore autem frigido non generatur ros, sicut dictum est; ergo etc. Differunt sexto quia ros cadit per guttas insensibiles; pluuia autem per guttas sensibiles. Adhuc notandum est de rore unum speciale quod dicit Albertus. Dicit enim quod aliquando tempore calido eleuatur materia rorida cum sicco terrestri, qua eleuata, istud humidum, seu ille uapor, caliditate aeris digeritur digestione bona et permiscetur ei fortiter illud siccum terrestre. Et postea frigido temperato pinguescit illud humidum et cadit ros fluens et uiscosus ad modum mellis ad folia arborum et ad flores. Et postea, Sole agente in illud, euaporatur istud humidum et comburitur siccum terrestre quod postea manet super folia herbarum ad modum farine, quod sua siccitate exsiccat herbas et nocet eis. Et quando talis ros cadit super gramina et nondum illud humidum est euaporatum, sed adhuc est sicut mel, animalia, et precipue oues, uehementi appetitu comedunt illa gramina et herbas. Et quia mel non decoctum soluit uentrem, inde est quod oues comedentes huiusmodi herbas fluxu uentris moriuntur, Quantum ad tertium, dico quod huiusmodi non differunt specie. Probatur, quia non differunt nisi solum differentiis accidentalibus et secundum magis et minus, sicut dicit Aristoteles. Et iam apparuit qualiter differunt differentiis accidentalibus. Ad rationes. Ad primam dico quod uerum est quod ros dicitur calidus et humidus in comparatione ad pluuiam. Ecce qualiter differunt secundum magis et minus que non solent diuersificari specie in caliditate et frigiditate et humiditate. Ad secundam et tertiam dico quod bene probant differentiam accidentalem inter ista, non autem specificam et substantialem. Ad quartam dico quod huiusmodi bene habent descriptiones accidentales differentes, non autem substantiales. Ad quintam dico quod aliqua eiusdem speciei, differentes tantum secundum magis et minus, sic se habent quod aliqua eorum naturaliter habent generari in uno loco et alia naturaliter in alio, nec hoc est aliquid inconueniens. Et sic sit dictum ad questionem. Consequenter queritur utrum grandines magis debeant generari in hieme quam in autumno. Etarguitur quod magis in hieme, nam grando est aqua fortiter congelata; fortis autem congelatio fit in hieme et non in uere nec in autumno. Secundo, grando uel generatur a frigiditate medie regionis uel generatur per antiparistasim. Si dicatur primum, cum maior sit frigiditas in hieme quam in autumno, sequitur quod magis debet generari in hieme. Si autem dicatur secundum, sequitur quod magis generabitur in estate, quod est falsum. Consequentia tenet quia in estate est maior antiparistasis propter intensiorem caliditatem. Tertio, nix et grando habent conuenientiam in hoc quod utrumque eorum generatur per congelationem uaporis; sed nix magis generatur in hieme quam in uere uel in autumno; igitur uidetur quod sic debet esse de grandine. Quarto probatur quod non possunt fieri grandines, nam si sic, hoc oporteret esse per congelationem uaporis. Uel igitur in generatione grandinum uapor prius conuertitur in aquam quam congelatur, uel prius congelatur quam conuertitur in aquam. Non potest dici primum quia, cum uapor conuersus est in aquam, statim ista aqua descendet et non expectabit quod congelatur, et per consequens sic non erunt grandines. Si autem dicatur secundum, tunc fiet nix et non grando, quia nix fit quando uapor prius congelatur quam conuertatur in aquam. In oppositum est Aristoteles in littera, qui uult quod temporibus temperatis, sicut in uere et in autumno, magis fiant grandines quam in hieme et similiter quam in estate. In ista questione primo uidendum est de loco in quo generantur grandines et modo generationis grandinum; secundo uidendum est de figura grandinum; tertio, de tempore in quo pluries fiunt; quarto, de pruina, de qua relinquebatur in precedenti questione. Quantum ad primum, sciendum est quod erat una opinio de loco in quo generantur grandines, uidelicet quod solum generantur in media regione aeris propter hoc quod grandines fiunt per congelationem; et cum frigiditatis sit congelare et solum media regio aeris est frigida inter regiones aeris, uidetur quod solum grandines generantur ibi. Sed breuiter istam opinionem Aristoteles in noua translatione nititur destruere ex intentione. Primo, nam uidemus quod in summitatibus altorum montium non generantur grandines, cum tamen bene generantur inferius. Hoc non esset si solum grandines generarentur in media regione aeris et non alibi. Unde uisum est aliquibus existentibus in summitati altorum montium circumquaque esse serenitatem et Solem lucere et splendere, et cum uenerunt inferius, interim quod ipsi fuerint in montibus, ceciderunt grandines magne quantitatis et interim inferius magne erant tempestates. Istud uidetur esse signum grandines non solum generari in media regione aeris, uerum etiam in loco bassiori. Secundo, nam aliquando nubibus existentibus auditus est sonus magnus et terribilis in illis nubibus, quod est signum illas nubes esse uel fuisse bene prope nos, et bassius multo quam in media regione aeris. Et postea statim cediderunt grandines magne quantitatis. Istud iterum est signum grandines non solum generari in media regione aeris, uerum in loco bassiori. Tertio, nam uise sunt grandines figure angularis. Hoc iterum est signum quod iste grandines non a loco ita alto ceciderunt sicut est media regio aeris; unde non potuissent descendere a tanta altitudine quin per earum motum et confricationem ad aerem fuissent rotundate. Unde finaliter grandines possunt generari in aere satis propinquo terre et multum calido propter reflexionem radiorum Solis a terra, et hoc per talem modum quod frigiditas in nube patitur antiparistasim ab aere calido circumstante; et ergo fugiendo ab illo congregatur et unitur et uehementer fortificatur, ut deinde fiat non solum nubis in aquam conuersio, uerum aque congelatio, et citior congelatio quam aqua descendat. Et quia quanto aer est calidior, tanto est antiparistasis maior, ergo grandines magne et non figure rotunde fiunt tempore calido et in loco satis propinquo terre. Unde uide mus, licet pluries fiant grandines in uere et autumno quam in estate, tamen, quando in estate, fiunt multo maiores, et non figure rotunde, quam quando fiunt in uere et autumno. Sed diceret aliquis: quare ergo non immediate prope terram generantur grandines, cum prope terram sit maior antiparistasis, cum ibi sit maior calor propter minorem elongationem radii incidentis et radii reflexi ad inuicem? Respondetur quod huius causa est quia nondum illa materia, sicut est ille uapor, est sufficienter alterata quod ex ea fiat nubes. Aliter potest dici ymaginando per istum modum quod, cum simile applaudit suo simili, calor incorporatus uapori, qui de natura sua est frigidus, quamuis accidentaliter calidus, cum ille uapor uenit ad aerem calidum, calor eleuans istum uaporem aliquantulum incipit se dilatare propter simile circumstans. Et cum in principio ille uapor primo eleuatur a terra, non statim ille calor totaliter exalat, sed adhuc eleuat uaporem ulterius. Sed postea, cum ille calor exalatur in tantum quod illum uaporem ulterius eleuare non potest propter aerem calidum circumstantem, aliqui gradus frigiditatis qui adhuc erant in illo uapore incipiunt intendi et fortificari, et uapor incipit uniri et condensari et in aquam conuerti. Et postea propter magnam antiparistasim tantum fortificatur frigiditas inferius et intenditur quod sequitur congelatio et generantur grandines. Ex hoc patet ad dubium, uidelicet quare non immediate prope terram generantur grandines, sed in loco altiori, tamen bassiori quam sit media regio aeriss. Ulterius diceret aliquis: nonne etiam grandines generantur in media regione? Dico quod sic, et hoc est per istum modum quod cum uapor eleuatus et calefactus pertingit ad mediam regionem aeris, tunc frigiditate medie regionis conuertitur in aquam et congelatur et fiunt grandines. Et ad hoc quod illa congelatio cito fiat, multum iuuat hoc quod iste uapor prius erat calefactus. Dicit enim Aristoteles aquam calefactam citius posse congelari quam aquam frigidam, cuius rationem quidam assignant quia aqua calefacta est rarior et passibilior et a frigore penetrabilior. Diceret adhuc aliquis: quare est quod ille uapor non prius congelatur quam conuertatur in aquam? Respondetur quod hoc est propter habundantiam humiditatis et grossitiem ipsius uaporis. Et ideo, quia uapor ex quo generatur nix non est ita habundanter humidus nec est ita grossus sicut uapor ex quo generatur grando, inde est quod prius potest congelari quam conuerti in aquam, et tunc generatur nix. Quantum ad secundum, dico quod grandines aliquando sunt figure rotunde, et tunc ueniunt a loco alto; aliquando autem sunt figure angularis, et tunc ueniunt a loco bassiori. Et cause istarum figurarum possunt elici ex iam dictis. Et aliquando in aliquibus apparent figure animalium, sed hoc referendum est ad specialem uirtutem celestem. Quantum ad tertium, dicendum est quod grandines pluries fiunt in uere et in autumno quam in estate et in hieme. Patet, quia in estate est defectus uaporis qui deberet esse materia grandinum; in hieme autem deficit antiparistasis sufficiens in loco bassiori, et deficit calor potens eleuare materiam grandinum qui est uapor grossus usque ad mediam regionem. In uere autem et in autumno est sufficiens materia, scilicet uapor humidus; similiter est sufficiens calor potens eleuare usque ad mediam regionem aeris; et similiter in inferiori regione est sufficiens antiparistasis, etc. Quantum ad quartum, primo dico quod pruina conuenit cum rore in materia et in quantitate materie et in qualitate; nam tam ros quam pruina generantur ex uapore modico et subtili. Secundo conueniunt in loco generationis eorum, quia utrumque eorum generatur in inferiori regione aeris. Sed differunt ex parte agentis, quia pruina fit ab intensiori frigiditate congelante et ros fit a remissiori frigiditate condensante uaporem roridum. Et in hoc ros conuenit cum pluuia et pruina cum niue, quia sicut pluuia fit a minori frigiditate condensante quam nix, ita ros a minori frigiditate quam pruina. Et ulterius ros et pluuia in hoc conueniunt quod utrumque est uapor condensatus et non congelatus; nix autem et pruina conueniunt in hoc quod utrumque est uapor congelatus. Ad rationes. Ad primam, cum dicebatur: grando est aqua fortiter congelata concedo. Et cum dicitur: sed congelatio fortiter non potest fieri nisi a frigido, concedo uel circumstante uel intrinseco. Modo quamuis in uere et in autumno non fiat congelatio uaporis propter frigus circumstans, tamen bene fit per frigus intrinsecum acquisitum et intensum per antiparistasim, scilicet cirrumiacentiam aeris calidi, sicut dicebatur in questione. Ad secundam: uel generaretur per antiparistasim, etc., dico quod generatur utroque modo. Et quando dicitur: tunc etiam et maxime deberet generari in estate, uerum est nisi aliud obesset, uidelicet defectus materie ipsarum grandinum. Et similiter, cum dicitur: si a frigiditate, ergo maxime deberet generari in hieme, uerum est nisi aliud obesset, uidelicet defectus caliditatis potentis eleuare uaporem grossum qui est materia grandinum. Ad tertiam: nix et grando habent conuenientiam in hoc quod utrumque fit per congelationem, concedo. Et cum dicitur: nix fit in hieme, concedo; ergo et grandines, nego consequentiam. Ft ratio est quia materia niuis est uapor non ita grossus sicut est materia grandinum; ergo aliquando est bene calor sufficiens ad eleuandum uaporem qui est materia niuis, qui non esset sufficiens ad eleuandum materiam grandinum. Et igitur, licet tam nix quam grando fiant per congelationem, tamen aliquando fit nix quando non potest fieri grando, propter defectum caloris non potentis eleuare materiam ita grossam et multam sicut est materia grandinum. Ad quartam dico quod in generatione grandinum uapor prius conuertitur in aquam quam congeletur. Et quando tunc dicebatur: ergo aqua descendet et non expectabit congelationem dico quod congelatio preuenit descensum, ita quod antequam aqua possit descendere, ipsa congelatur. Et inde est quod aliquando ante casum grandinum cadunt gutte magne; et iste sunt uel fuerunt de inferiori parte nubis, ita quod iste, quia non tantum distabant a terra, citius descendebant quam potebant congelari; alie autem que magis distant citius congelantur quam descendant sicut sunt partes in superiori parte nubis, et ipsis congelatis fiunt grandines. Consequenter queritur utrum aqua calida applicata frigori congelanti citius congeletur quam aqua frigida. Et arguitur primo quod non: ubi est maior resistentia passi ad aliquod agens, ibi est tardior actio; sed in actione frigoris congelantis in aquam calidam, congelans inuenit maiorem resistentiam quam si eadem aqua esset frigida propter contrarietatem caliditatis ad frigiditatem; ergo etc. Secundo: si questio esset uera, uideretur a simili quod aqua frigida applicata calefacienti citius calefieret quam si esset calida; sed hoc est falsum. Uidemus enim, si aqua remisse calida et aqua frigida in eadem quantitate applicenturigni, quod aqua remisse calida citius attingit aliquem datum gradum caliditatis quam aqua frigida. Tertio ad idem, nam signatis duabus aquis eiusdem quantitatis—a aqua calida, 6 aqua frigida—et applicentur alicui frigori congelanti, tunc antequam istud frigus congelet a aquam calidam, oportet quod prius reducat ipsam ad illum gradum frigiditatis quem habet . in principio congelationis; et tunc iam 6 reductum est ultra illum et habet ante primum gradum; igitur b citius congelabitur quam ipsum a; ergo questio falsa. Quarto ad idem: caliditas prohibet congelationem; sed cum aqua calida approximatur frigori congelanti, caliditas eius intenditur. Dictum enim est prius quod contrarium applicatum contrario intendit ipsum; igitur uidetur quod aqua calida tardius debet congelari quam aqua frigida. Oppositum uult Aristoteles in littera, capitulo primo, tractatu secundo, ubi sic ait: {confert autem ad celeritatem congelatonis aquam precalefactam esse}. Ex quibus uerbis manifeste uidetur uelle quod ad citiorem congelationem iuuat aquam esse calefactam. Hoc non esset nisi aqua calida citius congelaretur quam frigida. Breuiter respondendo ad istam questionem sit prima conclusio quod questio est uera. Patet ad experientiam si aqua calida et aqua frigida frigori congelanti applicentur. Sed de causa quare hoc sit est difficultas; unde Albertus uidetur reddere causam illius dicens quod causa huius est quia calor rarefacit ipsam aquam et facit ipsam paratam ad recipiendum multum frigus et cito; aqua autem frigida densa est et clausa et non potest ita cito recipere multum frigus. Contra istud alii obiciunt, quia ymaginatio Alberti uidetur esse quod aqua talis congelatur per frigiditatem ab extrinseco intrante ipsam, et hoc non uidetur esse uerum, quia tunc accidens migraret de subiecto in subiectum; et cum corpora mutuo se non penetrent, non potest dici quod frigiditas existens in quibusdam corporibus, manens in illis, intret illam aquam calidam. Potest responderi ad hoc quod partes alique calide intercluse inter partes aque expelluntur a frigiditate aeris circumstantis, et loco earum subintrant partes frigide ipsius aeris circumstantis. Sed contra, nam queritur quo fugiant ille partes calide expulse; circumquaque enim inueniunt frigidum obuians. Ad hoc autem Albertus uidetur respondere quod ille partes calide simul fugiunt ad centrum illius aque congelande; et hoc declarat per signum in hiis uerbis: quando aqua calida congelanti exposita congelatur, in medio sui accipit glacies eius ebulitionem et eminentiam, quod non accipit aqua frigida congelata. Causa autem huius, ut dicit, est ista, quia cum frigus intrauerit ibi aliquantulum, fugit calor ad medium aque et ibi comprehensus exalauit modicum aque, et sic residua aqua frigiditate congelata est?. Alii dicunt quod calor aereus et calor igneus non sunt eiusdem rationis. Modo ymaginantur quod aque frigide permixtus sit calor aereus et aque calide permixtus sit calor igneus. Modo, cum aqua calefit, ille calor aereus exalatur et inducitur calor igneus. Ulterius ymaginatur quod cum aqua calida et frigida frigori congelanti sunt applicate, tunc calor aereus permixtus aque frigide prohibet ne illa aqua subito congeletur; sed quia in aqua calida non est calor aereus, sed igneus, qui multum contrariatur frigori circumdanti, ibi fit fortis actio frigoris in illum calorem. Et quia caliditas est modice resistentie, cito illa caliditas ignea expellitur uel extinguitur, qua expulsa et extincta, ulterius aqua congelabitur. Sed quia aereus calor non tantum contrariatur frigori cicumstanti sicut calorigneus, nec etiam modice resistit sicut calor igneus, tardius per frigus expellitur circumstans uel extinguitur. Et quia ille est permixtus aque frigide et prohibet eius congelationem, aqua frigida tardius congelatur quam si esset calida. Istis uisis apparet michi quod posset adhuc dari alia causa illius, supponendo primo quod aqua calida est rarior aqua frigida. Ulterius supponendo quod frigidum multiplicat prope se unam qualitatem que non est frigiditas—et est una qualitas non habens contrarium, recte sicut a corpore luminoso multiplicatur una qualitas, puta lumen, que non habet contrarium, et ita consimili modo ymaginor de caliditate—, ulterius ymaginor illam qualitatem non habentem contrarium esse productiuam frigiditatis in subiecto apto nato, et non in quocumque, recte sicut lumen, quamuis non sit caliditas, tamen est eductiuum et productiuum caliditatis in subiecto apto nato. Istis suppositis dico quod quia aqua calida est magis rara quam aqua frigida, illa qualitas multiplicata a frigore circumstante melius potest se in aqua calida dilatare et de ea frigiditatem educere et congelationem quam in aqua frigida, propter hoc quod aqua frigida est magis densa et magis compacta; et inde est quod tardius congelatur aqua frigida quam aqua calida. Secundum istum modum dicendi non oportet dicere quod accidens migret de subiecto in subiectum, nec oportet concedere penetrationem corporum quorum unum non informetur alterum. Ad rationes. Ad primam: aqua calida plus etc., hoc negarent illi de secunda causa posita in questione, immo dicerent quod aqua frigida plus resisteret; et hoc est propter calorem aereum admixtum aque frigide, qui est maioris resistentie quam sit calor igneus admixtus aque calide. Aliter potest dici quod quamuis aqua calida plus resistat congelanti quando esset equaliter densa, non tamen quando est inequaliter densa; sed quia semper aqua calida est magis rara et minus densa quam aqua frigida, ipsa minus resistit quam frigida propter aliqua que concurrunt. Ad secundam: sequitur etc., negatur. Et ratio negationis est densitas aque frigide. Propter densitatem enim aque frigide qualitas multiplicata a calido non potest ita libere se dilatare et multiplicare per aquam densam sicut qualitas multiplicata a frigido potest se dilatare et multiplicare per aquam raram, que est calida. Et ergo, quamuis aqua calida citius congeletur quam aqua frigida propter eius raritatem, non tamen aqua frigida citius calefit quam aqua calida propter eius densitatem. Ad tertiam dico quod quia mobile uelox potest attingere mobile tardum et anticipare, non est impossibile quod aqua calida citius congeletur quam aqua frigida, quamuis aqua frigida per tempus habeat ante multos gradus frigiditatis. Ex hoc intuenti patet ad argumentum. Ad quartam dico quod quamuis in principio per satis modicum tempus caliditas aqua calefaciente intenditur, tamen, cum qualitas eductiua frigiditatis de subiecto apto nato multiplicata a frigore circeumstante per aquam calefactam se dilatauerit, amplius caliditas aqua calefaciente remittitur et frigiditas educitur et tandem congelabitur, et citius quam si fuisset frigida propter causas predictas. Et sic patet ad questionem. Consequenter queritur utrum rubedo matutina sit signum pluuie. Et arguitur primo quod non: rubedo uespertina non est signum pluuie, sed magis signum serenitatis; ergo etiam uidetur quod sic sit de rubedine matutina, cum non uidetur esse maior ratio de rubedine uespertina quod sit signum serenitatis quam de rubedine matutina. Secundo ad idem: rubedo matutina causatur ex interpositione exalationis terrestris inter uisum nostrum et ipsum celum uel Solem; sed cum exalatio sicca est eleuata, non debet sequi pluuia; ergo etc. Maior est nota ex eo quod, cum lucidum uidetur per nigrum, apparet rubeum, sicut Sol per fumum; ergo, quandocumque apparet nobis rubedo in Sole, est signum quod inter Solem et nos est exalatio terrestris et nigra. Minor patet de se. Tertio ad idem: color rubeus circa Lunam non significat pluuiam; ergo nec color rubeus circa Solem; ergo, cum Sol de mane uidetur rubeus, non uidetur esse signum pluuie. Antecedens patet, nam dicitur quod Luna pal lida pluit, rubicunda flat, sed alba serenat; igitur rubedo circa Lunam non significat pluuiam, sed magis uentos. Quarto ad idem: si rubedo matutina pluuiam significaret, hoc esset propter hoc quod essent aliqui uapores eleuati, qui essent causa talis apparitionis, ex quibus generatur pluuia; sed propter uapores tales eleuatos non potest argui quod fiat pluuia, quia possunt calore Solis consumi et non erit pluuia. Similiter possunt per uentos ad aliam regionem deduci, et sic iterum in illa regione non erit pluuia in qua Sol de mane apparet rubeus. Oppositum uult opinio uulgarium dicentium quod rubedo uespertina circa Solem significat serenitatem diei sequentis; rubedo autem matutina circa Solem significat pluuiam in illa die. Breuiter in ista questione primo ponende sunt alique distinctiones; secundo uidendum est de quesito et de quibusdam aliis signis pluuie. Quantum ad primum, sciendum est quod quedam sunt signa aliquorum que cum hoc quod sunt signa eorum, etiam sunt cause illorum, sicut alique coniunctiones et constellationes speciales sunt signum pluuie uel alicuius alterius effectus, et cum hoc sunt cause. Alia autem sunt aliquorum signa que non sunt cause istorum, sed solum effectus, sicut fumus est signum ignis: ubi enim est fumus, signum est quod ibi sit ignis; sed fumus non est causa ignis, sed effectus. Alia autem sunt signa aliquorum que non sunt cause illorum nec effectus illorum nec illa dependent ab inuicem, sed solent euenire consequenter, uidelicet unum post aliud. Adhuc quedam sunt presentis, quedam preteriti, quedam futuri, et adhuc quedam sunt signa preteriti uel futuri longe uel prope. Et adhuc quedam sunt signa aliquorum de quorum significatione potest reddi causa; quedam autem de quorum significatione non potest a nobis reddi causa, sed est nobis occulta. Iterum signorum significantium pluuias futuras quedam sunt in celo et apparent in celo, sicut coniunctiones planetarum; alia autem sunt que sunt in aere, licet appareant in celo—sicut est rubedo matutina quamuis appareat in celo, tamen est in aere; alia sunt que sunt in aere et etiam apparent in aere, sicut sunt aliqui uenti qui sunt signa pluuiarum. Alia autem sunt signa que apparent in animalibus, sicut est motus aurium asini: cum enim mouet et fricat aures suas, est signum future pluuie. Similiter cantus coruorum et plura talia que apparent in animalibus sunt signa pluuiarum futurarum. Sciendum est quod signa pluuie future que sunt et apparent in celo sunt signa astrologica et non pertinent ad istam scientiam; et sciendum est quod sunt minus certa quam sunt signa pluuie existentia in regione elementari et que pertinent ad istam scientiam. Et de illis signis astrologicis pluuiarum sunt multi speciales libri, de quorum numero unus satis utilis uocatur Liber de impressionibus aeris. Sed diceres: cum dicis quod illa signa sunt minus certa illis que sunt in regione elementari, sed contra: illa signa sunt magis certa que cum hoc quod sunt signa alicuius effectus sunt etiam cause, quam sunt illa que sunt signa et non cause; sed sic est de signis pluuie que apparent et sunt in celo in comparatione ad illa que sunt in regione elementari; ergo etc. Respondetur quod bene uerum est quod illa signa essent magis certa si quis sciret ea; sed modo non scimus naturam corporum supercelestium nisi per propositiones uniuersales, et igitur difficile est mediantibus illis iudicare de particularibus. Et etiam ex alio, quia significant suos effectus nimis remote; signa autem que sunt in regione elementari significant suos effectus magis prope. Et ex alio, quia non solum respiciendum est ad ipsas causas, sed etiam ad dispositionem illius passi; et ergo astrologi aspicientes ad causas agentes alicuius pluuie uel alterius effectus, non respicientes ad materiam, sepe decipiuntur. Si enim super aliquam regionem siccam et deficientem uaporibus esset coniunctio aliqua signans pluuiam futuram in illa regione et astrologus respiceret ad coniunctionem et non ad dispositionem regionis, iudicaret de pluuia et deciperetur, quia quamuis ex tali coniunctione, supposita sufficiente humiditate illius regionis, sequitur pluuia, tamen, deficiente humiditate et materia pluuie future, non oportet sequi pluuiam. Et etiam quia aliquando constellatio est super unam regionem et non super aliam, et tunc non significat pluuiam in quacumque regione. Et adhuc, supposito quod astrologus iudicaret pluuiam futuram in regione supra qua est illa constellatio, adhuc posset decipi, quia quamuis in illa regione uapores sufficienter eleuarentur, tamen, ipsis eleuatis, per uentum possent deduci ad aliam regionem; et sic potest contingere quod regio iudicata ab astrologis esse sicca esset pluuiosa et regio iudicata pluuiosa esset sicca. Et ergo oportet astrologum tot et tanta respicere quod non est bene possibile quod certe iudicaret. Per signa autem que fiunt in regione elementari pertinentia ad istam scientiam, quia magis prope significant suos effectus, possumus certius iudicare. Quantum ad secundum, dico primo quod rubedo uespertina prope Solem significat serenitatem diei sequentis; cuius ratio est quia, sicut prius dicebatur, cum lucidum uidetur per nigrum, apparet rubeum. Cum ergo de sero, cum Sol est in occasu, Sol appareat nobis rubeus, signum est quod tunc uapores sunt interpositi inter uisum nostrum et Solem. Et cum Sol in occasu est prope terminum horizontis, signum est etiam quod illi uapores sunt prope terram et descenderunt. Et cum Sole occidente de nocte deficiat calor eleuans, illi uapores ex quibus potuisset fuisse generata pluuia descendunt ad terram, et per consequens die sequenti erit serenitas. Secundo dico quod rubedo matutina prope Solem significat pluuiam futuram. Et ratio huius est, nam cum Sol de mane apparet rubeus, signum est quod inter Solem et nos uapores qui sunt materia pluuie sunt interpositi. Et quia Sol continue ascendit super nostrum horizontem, eleuat illos uapores secum et cum hoc plures et plures ex quibus erit pluuia. Tertio dico quod cum Sol de mane oriens apparet maior quam communiter solet apparere, est signum pluuie future. Patet, nam, sicut prius dicebatur, denarius in aqua apparet maiorem quam extra aquam. Cum ergo Sol oriens apparet nobis maior quam communiter solet apparere, signum est quod inter Solem et uisum nostrum sunt uapores intermedii per quos Sol uidetur, qui sunt causa quod Sol apparet nobis maior quam solet apparere. Et quia Sol continue ascendit super nostrum horizontem, eleuat illos uapores secum ex quibus erit pluuia. Quarto dico quod quando Sol magis mane oritur quam solet, est signum pluuie future. Et ratio huius est quia, quando uapores sunt interpositi inter uisum nostrum et Solem, tunc propter refractionem radiorum ipsius Solis, Sol citius apparet nobis super nostrum horizontem quam appareret si illi uapores non essent interpositi. Quando igitur uidemus Solem magis mane surgere quam soleat, signum est quod tunc sunt tales uapores interpositi inter Solem et nos ex quibus erit pluuia in illa die. Quinto dico quod, quando apparent plures Soles unus prope alium, est signum pluuiarum. Et ratio huius est, nam inter nos et Solem multi uapores, qui sunt alte eleuati, sunt interpositi, ex quibus erunt magne pluuie. Sexto dico quod, quando Sol apparet pallidus, est signum pluuie, nam hoc est signum quod inter Solem et nos sunt uapores aquei interpositi qui, si essent terrestres et nigri, facerent Solem nobis apparere rubeum, qui nunc faciunt apparere album pallidum. Septimo dico quod, quando halo apparet circa Lunam uel Solem, est signum pluuie future, et magis quando apparet circa Solem, et hoc etiam fit propter uapores interpositos. Et quando apparet circa Lunam et disgregatur ex una parte, tunc ex ista parte significat uentum futurum; quando non disgregatur, significat pluuiam futuram. Octauo dico quod, quando in nouitate Lune cornua apparent nigra et obtusa, est signum quod erit pluuia per istum mensem. Huius causa est quia, quando fit talis apparitio, est interpositio multorum uaporum eleuatorum ex quibus erit pluuia. Nono dico quod quando stelle apparent rare et plus distantes quam soleant, est signum pluuie, sed non statim, sed per tres uel quatuor dies postea. Et ratio est quia quando stelle apparent rare seminate in celo, tunc signum est quod in media regione aeris sunt multi uapores per quos apparent tales stelle, qui sunt causa talis apparitionis, qui continue disponunt ad pluuiam futuram. De aliis signis pluuiarum futurarum uidebitur in questione sequenti. Ad rationes. Ad primam dico quod non est idem de rubedine matutina et serotina. Et causa dicta est in questione. Ad secundam dico quod cum Sol de mane apparet rubeus, bene uisum est quod non solum uapores aquei sunt inter nos et Solem—nam tune Sol appareret nobis pallidus—, sed cum uaporibus aqueis sunt ibi quedam terrestres exalationes que faciunt nobis apparere Solem rubeum. Et quia non solum sunt illi, sed cum eis sunt uapores aquei, ex siccitate talium exalationum terrestrium non potest argui serenitas futura, quia plures sunt ibi uapores aquei ex quibus erit pluuia. Ad tertiam dico quod quia rubedo apparens circa Lunam est quasi similis rubedini serotine apparenti in alii partibus celi, ergo sicut rubedo serotina non est signum future pluuie, ita nec rubedo que apparet circa Lunam. Ad quartam dico: concedo quod ista signa non sunt ita certa quin possunt aliquando impediri, sed tamen hoc fit ualde raro. Hoc de questione. Consequenter queritur utrum caligo sit signum pluuie future. Et arguitur quod sic, quia caligo causatur ex eleuatione uaporum; uapores autem eleuati sunt causa pluuie. Oppositum uidetur uelle Aristoteles, cum dicit: caligo est uelut nebula sterilis, In ista questione primo uidendum est adhuc de quibusdam signis pluuie future que sunt in regione elementari; deinde uidendum est de quibusdam signis existentibus in aliis rebus, sicut in animalibus uel in pulueribus, in caligo et in consimilibus. Quantum ad primum, sciendum est quod nebula est nubes rara. Quedam est preueniens et non subsequens pluuias; quedam uero est subsequens. De nebula non subsequente dicendum est quod, cum talis apparet, est signum pluuie, et maxime si ascendit et non descendit per guttas insensibiles. Et ratio huius est, nam tunc est signum quod materia pluuie incipit congregari et eleuari. Sed nebula subsequens pluuias est serenitatis signum; nam post casum pluuie illud quod est magis rarum et magis leue manet sursum et ex isto fit nebula. Et quando illud apparet post pluuias, signum est quod materia pluuie cecidit et non amplius eleuatur nec congregantur uapores qui sunt causa pluuie, nec amplius fit conuersio eleuati in nubem et in aquam. Similiter est de caligine: cum apparet ante pluuiam et non descendit, est signum pluuie future; cum autem descendit per guttulas insensibiles, est signum serenitatis; et similiter, cum subsequitur pluuiam, est signum serenitatis, et ratio eadem est sicut de nebula. Ex hoc apparet ad quesitum et ad rationem et ad auctoritatem. Aliud signum pluuie future est cum Sol est in ortu et super ipsum apparet nubes magna et nigra. Tunc, si Sol statim absconditur sub illa nube, est signum pluuie et statim. Quando autem Sol non absconditur sub illa nube, tunc non est signum pluuie. Et causa primi est quod cum Sol absconditur sub illa nube, signum est quod non obtinet super illam nubem ad consumendum et ad dissoluendum ipsam, et inde sequitur pluuia. Causa autem secundi est quia, cum Sol non absconditur sub illa nube, signum est quod Sol obtinet super illam nubem ad dissoluendum et ad consumendum ipsam; nube autem consumpta et dissoluta non sequitur pluuia. Aliud signum pluuie future est frequens mutatio uentorum, et maxime quando uentus girando insequitur Solem; nam tunc uentus congregat uapores in unum, ex quibus generatur pluuia. Aliud signum pluuie future est defectus roris tempore debito; cum enim non rorat tempore debito, signum est quod ille uapor qui est materia roris eleuatur cum aliis sursum et fiunt nubes et sequuntur pluuie. Etiam, cum non rorat tempore debito, signum est quod calor est fortis et intensus consumens uaporem roridum, qui est subtilis, et per eius formationem eleuantur uapores grossi quos non potest consumere, ex quibus fiunt nubes et sequitur pluuia. Aliud signum pluuie future est asperitas radiorum Solis; nam talis significat calorem fortem potentem eleuare uaporem multum et grossum, ex quo fiunt pluuie. Aliud signum est quod in occasu Solis apparent nubes grosse et nigre. Ille enim de nocte propter absentiam Solis non possunt consumi et conuertuntur in aquam et sequitur pluuia. Aliud signum, sicut quidam dicunt, est apparitio iridis. Illa enim significat pluuiam, sed non significat pluuias magnas. Unde dicitur quod iris excludit cataclismum, id est magnum diluuium. Propter hoc enim uulgares dicunt quod semel, scilicet tempore Noe, omnia in isto mundo per diluuium fuerunt submersa, et quod, iride apparente, adhuc mundus durabit per triginta annos. Apparitio igitur iridis non significat pluuiam magnam. Etiam dicitur quod, si uentus ueniat contra Solem, iride apparente, designat pluuiam statim futuram; si autem e conuerso, designat pluuiam statim preteritam, et causa istius uidebitur postea. Aliud signum est quando lapides apparent humidi tamquam sudantes serenitate preexistente. Et ratio huius est, nam hoc est signum quod iam cadunt guttule, licet insensibiles, propter quas lapides sic apparent humectati, et quod iam materia pluuie est sursum et preparatur et disponitur statim ad pluuiam futuram. Quantum ad secundum, unum est signum pluuie future quando pulueres eleuantur plus quam est consuetum. Hoc enim significat quod fortis fit eleuatio uaporum multorum et grossorum, qui sunt materia pluuie future. Aliud signum est cum folia arborum in nemoribus mouentur plus quam est consuetum propter eandem rationem. Aliud signum est magna diminutio fontium et fluuiorum et uelox; nam hoc est signum quod fit eleuatio multorum uaporum, ratione cuius fontes et fluuii diminuuntur, qui quidem uapores eleuati sunt causa pluuie. Aliud signum pluuie future est agitatio et tumor ipsius maris; tunc enim sequuntur pluuie magne et tempestates, et causa illius potest esse iam dicta. Aliud signum pluuie future est scintilla tio olei in lampade, et istud signum ponit Uirgilius. Aliud signum pluuie future est quando calibs falcis secantis gramina apparet nigra et rubescens. Et plura talia consimilia sunt cause pluuie future de quibus difficile esset reddere rationem. Aliud signum pluuie future est quando cornices uolando clamant et in uolando alis suis sonant, et similiter multarum aliarum auium cantus est signum pluuie future. Aliud signum pluuie future est quando yrundines uolant basse et uolant girando. Aliud signum est quando musce intensius mordent quam consueuerant. Aliud signum pluuie future est quando animalia sicut sunt boues et uacce auidius comedunt quam consueuerant. Aliud signum est confricatio animalium et similiter motus et fricatio aurum asini. De hiis enim et consimilibus, nisi fingeremus, satis difficiliter possemus reddere rationem. Consequenter queritur utrum aqua naturaliter ascendat ad orificia fontium. Etarguitur quod sic: illud quod mouetur a loco sibi innaturali ad locum sibi naturalem, mouetur naturaliter; sed aqua ascendens ad orificia fontium mouetur a loco sibi innaturali uersus locum sibi naturalem; ergo. Maior est nota. Minor probatur, quia locus naturalis aque est circa terram et super terram, et non sub terra, ex eo quod terra est grauior aqua; sed locus naturalis grauioris est sub loco naturali minus grauis. Secundo: aqua non quiescit naturaliter in terra; ergo exiens et ascendens ad orificia fontium mouetur naturaliter. Consequentia tenet; antecedens patet, quia nullus minus graue quiescit naturaliter sub magis graui. Tertio ad idem: quia uidemus in quibusdam fontibus aqua ascendere scaturiendo et quasi bulliat; sed non potest dici quod hoc sit uiolente, quia nullum uiolentum tam diu durat quam diu durat scaturies talis ipsius aque; igitur hoc est naturaliter. Quarto ad idem: aliqui fontes sunt in montibus altis, in quorum montium cacumine uel prope scaturit aqua et ascendit de terra; modo hoc non esset nisi aliqua aqua ascenderet. Nullum enim uidetur ibi esse uiolentans quod uiolente faciat illam aquam ascendere: nec enim hoc facit uentus, qui propellit illam aquam sursum, nec hoc facit aliquis calor eleuans illam aquam sursum, nec hoc fit per aliquid artificium, sicut per rotas uel aliquid huiusmodi, mediantibus quibus illa aqua trahatur sursum. In oppositum arguitur: nullum graue naturaliter ascendit; sed ita est quod aqua est grauis; ergo etc.; et per consequens nec naturaliter ascendit ad orificia fontium. In ista questione primo ponenda est una distinctio; secundo ponende sunt conclusiones. Quantum ad primum, aqua potest ascendere sursum simpliciter uiolente, ut si aqua proiceretur sursum uel si aqua traheretur sursum et altius quam esset locus sue originis. Secundo modo aqua potest ascendere naturaliter ad compressionem alicuius grauioris. Uerbi gratia, si esset aliquod uas plenum aqua et interponeretur terra puluerizata, aqua ascenderet et staret super terram, et hoc naturaliter, quia talis est ordo naturalis grauium et leuium et inclinatio naturalis ipsorum quod grauiora appetunt esse sub leuibus et leuiora appetunt esse supra grauibus. Unde, si in medio aeris esset aliquod uas plenum aqua et interponeretur illi aque lignum, ita nataret ibi super aquam sicut hic. Et si esset in fundo illius aque, naturaliter ascenderet et tamen, si non haberet sub se immediate illam aquam, descenderet. Tertio modo aqua ascendit quodammodo naturaliter quando plus est ab una parte quam ab alia, et istud non est proprie moueri sursum, sed proprie est adequari, ita quod quando ex una parte est alta et ex alia depressa, tunc ubi est altior descendit usque ad illam partem ubi est depressior, et tunc illa que est in parte magis depressa ascendit, sic quod ibi fit quedam adequatio. Quarto aqua ascendit naturaliter per alterationem, sicut contingit ex eleuatione uaporum. Quantum ad secundum, sit prima conclusio: aqua non ascendit ad orificia fontium primo modo, uidelicet uiolente, quia talis ascensus ipsius aque ita diu durat quod si esset uiolentus nullo modo ita diu duraret. Secundo, quia sicut arguebatur, non uidetur ibi esse aliquid uiolentans quod uiolente faciat aquam sic ascendere ad orificia fontium. Secunda conclusio: aqua non ascendit naturaliter ad orificia fontium secundo modo, uidelicet per compressionem alicuius grauioris, puta terre. Nam, ex quo terra est solida et non fluxibilis nec puluerisata, per quam transit aqua que ascendit in orificiis fontium, ipsa non comprimit aquam, sed aqua libere transit per meatus terre quas inuenit, et non compressa usque ad orificia fontium. Si autem diceretur quod terra comprimeret aquam quia non esset ita solida sicut dicis, sed purgata et fluxibilis, sequeretur quod terra deberet plus et plus esse aquis cooperta, sed hoc est falsum. Consequentia tenet ex eo quod si terra esset taliter fluxibilis et purgata, descenderet et comprimeret aquam, et appareret esse sub aqua et aqua superipsam. Et quia non potest esse impedimentum, cum terra esset sic purgata, satis cito terra congregaret se in unum in medio aque et circumquaque poneret se aqua et cooperiret terram, cuius oppositum uidemus. Et ideo, quia terra est solida et partes terre se tenent ad inuicem, pori et meatus terre manent per quos aqua transit per terram non compressa. Nec ipsa terra facit sic ascendere aquam per compressionem, sicut tamen aliqui ymaginabantur; et propter hoc concesserunt quod tandem erit diluuium uniuersale et terra totaliter aquis cooperta et in medio aquarum congregata. Tertia conclusio: aqua ascendit naturaliter ad orificia fontium, sed numquam superius nec altius quam sit locus sue originis, sed ad quemlibet infra. Istut patet experimentaliter in conductibus aquarum per canales de uno loco ad alium. Unde, cum aqua sic ducitur et in aliquo loco altiori in aliquo canali ascendit, non potest altius ascendere quam est locus sue originis, sed in quolibet loco citra potest ascendere. Et per istud possent inueniri altitudines aliquorum locorum. Et ita etiam est in montibus: si in aliquo loco scaturit aliquis fons, signum est quod talis aqua uenit a loco altiori et principium sue originis est in loco altiori. Et ita aqua potest duci per canales sic quod ascenderet in cacumine alicuius montis dum tamen principium sue originis esset in loco altiori, sed impossibile est aliquem fontem esse in aliquo loco nisi principium sue originis sit in loco altiori. Et propter hoc in terra plana non solent esse fontes scaturientes: quia enim una pars terre non est altioralia, si aliqua aqua generaturin una parte illius terre, non fluit ad aliam, propter hoc quod illa pars terre non est decliuior; sed aqua semper fluit ad locum decliuiorem. Et est sciendum quod talis motus et scaturies aque in orificiis fontium non est proprie ascensus, sed est magis descensus, ex quo oritur in loco altiori. Et igitur, cum uolumus habere fontes in aliqua terra plana, fodimus in ea foueas profundas, et tunc aqua que generatur in poris in superiori parte descendit uersus fundum illius fouee tamquam ad locum decliuiorem et ibi scaturit. Ex hiis sequitur quod fontes non ueniunt a mari. Patet, quia fontes non ueniunt a loco decliuiori ad locum altiorem quam sit locus originis ipsorum; sed locus maris est locus decliuior quam sint loca ipsorum fontium; igitur sequitur etiam quod fontes et fluuii magis descendunt ad marem. Patet, quia semper petunt locum decliuiorem; locus autem maris est decliuior. Sed diceret aliquis: communiter tamen dicitur fluuios omnes uenire a mari. Breuiter hoc negatur; sed bene conceditur aliquos fieri ex mari propter exalationem et euaporationem que fit a mari, quam eleuationem sequitur pluuia ex qua aliquando fiunt quidam fluuii, uel saltem faciunt ad augmentationem fluuiorum. Quarta conclusio: aqua etiam potest ascendere ultra quarto modo. Sed tamen sciendum quod illa non est aqua pura, neque substantialiter neque qualitatiue, sed in uia alterationis ad aliud elementum. Sic igitur patet finaliter quod semper oportet principium originis fontium et aquarum esse altiorem quam sunt scaturies ipsorum. Ad rationes. Ad primam: omne elementum mouetur naturaliter etc., dico quod quantum est de natura aque, locus naturalis aque esset in terra et in medio mundi, ex quo cuiuslibet grauis locus naturalis est medium mundi; sed tamen, quia terra est grauior aqua, terra existente in medio mundi, non est naturale aque esse in medio mundi, sed est sibi naturale quod sit super terram, cum minus grauia naturaliter sint super magis grauia. Et igitur dico quod rebus stantibus sicut stant, aqua naturaliter exit terram et ascendit naturaliter in orificiis fontium, dum tamen locus in quo sit sit altior. Ad secundam consimili modo. Ad tertiam et quartam similiter. Hoc de questione. 11.8 Utrum aque fontium generentur in terra Consequenter queritur utrum aque fontium generentur in terra. Et arguitur primo quod non: aque fontium fiunt ex aqua pluuiali; ergo non de nouo generantur in terra. Consequentia tenet. Antecedens patet ex eo quod quando sunt multe et magne pluuie, sicut in hieme, aque fontium sunt maiores; quando autem sunt pauciores, sicut in estate, aque fontium sunt minores. Secundo: terra de natura sua est sicca; aqua autem de natura sua est humida; ergo non uidetur quod aqua fontium generetur in terra, cum sic terra et aqua contrarientur ad inuicem. Tertio ad idem: terra non generatur in loco aque; ergo nec aqua generatur in loco terre, et per consequens aque fontium non generantur in terra. Quarto ad idem: aqua fontium prouenit ex mari; igitur non generatur in terra. Consequentia tenet. Antecedens probatur, quia cum tot et tanti fluuii fluant ad mare, mare tantum augeretur quod esset ultra modum magnum nisi e contrario a mari procederent et peruenirent fontes qui sunt principia fluuiorum. Quinto ad idem: si sic, hoc esset ex uapore eleuato in terra; sed hoc non, quia deficit ibi eleuans. Oppositum dicit Aristoteles. In ista questione primo ponende sunt alique opiniones et improbande; secundo uidendum est de uero modo generationis fontium; tertio uidendum est quomodo aque generate in terra exeunt de terra. Quantum ad primum, sciendum est quod erat una opinio que ponit in terra aliqua susceptacula aquarum pluuialium. Et ista opinio ponit in terra non esse nouam generationem aque, sed cum plueret, illa aqua absorberetur a terra et congregaretur in illis susceptaculis et cauernis, a quibus susceptaculis ymaginabantur effluere fluuios. Et cum istud susceptaculum esset tantum quod in eo posset tantum recipi de aqua quantum posset ab eo effluere donec iterum de nouo in eo reciperetur aqua, tunc esset principium fluuii qui non exsiccaretur per annum, sed de uno anno flueret in alium. Cum autem istud susceptaculum non esset tantum, non posset esse principium fluuii qui non exsiccaretur in anno. Et ulterius ista opinio ymaginabatur quod ista aqua que exit ab illo susceptaculo in estate, restauratur in hieme. Et talia susceptacula aquarum non posuerunt unum uel duo, sed multa, secundum quod in terra multi fluunt fluuii. Sed breuiter ista opinio non ualet, quia aliquando ex pede unius montis per annum tantum exit de aqua quod, si tota esset simul, esset maior quam totus ille mons; ergo non potest poni quod ista tota aqua fuisset simul in illo monte. Sed diceres: illa aqua non solum fuit in illo monte uel in illa terra que est super locum effluxus illius fluuii, sed etiam infra. Hoc non ualet, quia tunc oporteret dicere quod aqua altius ascenderet quam esset locus sue originis, quod est contra dicta in alia questione. Secundo, nam dicit Seneca esse uisum per experientias aquam pluuialem non intrare terram ultra decem pedes, et tamen, si inferius foderetur, aqua inueniretur; ergo non potest dici quod omnis aqua que est in terra ueniat a pluuia. Tertio, quia cum pluit, modicum de pluuia imbibitur et absorbetur a terra, et residuum fluit ad fluuios et ex hoc fluuii augentur; ergo non potest dici quod solum ex aqua pluuiali proueniat illa aqua que exit a terra. Quarto: hoc maxime apparet in montibus ex quibus proueniunt fontes et multi fluuii et magni. Cum pluit, quasi tota aqua que cadit super illos montes descendit de superficie illorum montium, propter hoc quod semper aqua petit locum decliuiorem, et quasi nichil absorbetur a montibus de illa aqua; ergo non potest dici quod ex aqua pluuiali fiat quod fontes et fluuii fluant de pedibus montium. Uerum est tamen quod bene aliqualiter aqua pluuialis facit ad hoc quod fontes et fluuii augentur, sed numquam aqua pluuialis sufficeret ad continuationem fontium et fluuiorum nisi etiam de nouo aqua generaretur in terra. Alia erat opinio quod fontes uenirent ex mari. Et motiuum illorum erat istud, quia cum tot et tanti fluuii fluant ad mare, mirabiliter mare fieret magnum, nisi e contrario ex mari prouenirent fontes et fluuii. Modus autem per quem fierent ex mari fontes et fluuii secundum eos erat iste, quod terra esset cincta ipso mari tamquam una corrigia, et terra de mari imbibit aliquam partem maris, et tunc per calorem Solis eleuantur uapores in terra abilla aqua imbibita. Et cum illi uapores inueniunt poros terre frigidos, ex illa frigiditate condensantur et conuertuntur in aquam et fiunt gutte aquarum. Et cum ille in multitudine congregantur, faciunt sibi exitum a terra et fiunt fontes et fluuii. Et etiam aliquando, cum iam aliqui uapores sunt conuersi in aqua, adhuc per calorem Solis continue uapores eleuantur et aliquando uapor posterior aquam ante genitam expellit, et sic aliquando aqua ex terra ascendit per modum ebullitionis. Contra istam opinionem arguitur primo auctoritate Senece, qui dicit quod ultra profunditatem trecentarum altitudinum hominis inuenitur terra solida sine aqua. Modo hoc non esset uerum si a mari aqua imbiberetur a terra, que eleuaretur usque huc ubi generantur fontes et fluuii istud quod dicit Seneca dicit esse uisum per fossores. Secundo, si opinio esset uera, tunc maxime in paruis montibus prope maria deberent esse plures fontes quam in magnis montibus remotis a mari. Oppositum autem uidetur ad experientiam. Consequentia probatur, quia ex quo illi montes essent magis prope mare, plus deberent habere de aqua imbibita a mari et eleuata in eis per calorem Solis pro generatione fontium et fluuiorum. Tertio, si uapores haberent potestatem expellendi aquam ante se, que ascenderet a terra per modum ebullitionis, sequitur quod etiam haberent potestatem impediendi ingressum aque pluuie; sed hoc est falsum. De isto plures possent recitari opiniones, quas dimitto propter breuitatem; sed opiniones iam recitate inter alias non tenendas sunt principaliores, propter quod eas recitaui. Quantum ad secundum, sit prima conclusio: aqua generatur in terra. Patet, quia in terra recipitur aqua et de terra effluit aqua; sed ista non prouenit ex aqua pluuiali nec ex mari, sicut iam probatum est. Nec potest dici uere alio modo preter per noue aque generationem, quod si dicatur faciliter improbabitur; ergo dicatur quod aqua generatur in terra. Secunda conclusio: terra usque bene inferius est mixta, et non pura. Patet, quia cum fiunt fossiones in terra, inueniuntur minere et aliqua mixta in terra, quod non esset si terra totaliter inferius esset pura et non mixta. Tertia conclusio: terra uersus superficiem est porosa. Patet, quia cum pluit, aqua pluta imbibitur et absorbetur pro parte a terra, quod non esset nisi terra esset porosa; unde alicubi etiam in terra inueniuntur ita magne concauitates et uoragines quod aliquando, sicut dicit Seneca, absorbuntur ciuitates et uille. Secundo, nam uisum est quod fossores fodientes in terra inueniunt concauitates et uoragines in terra. Omnia ista sunt signa quod terra est porosa. Quarta conclusio: in huiusmodi poris terre sunt aliqua corpora que non sunt terra, sicut uapor uel aer uel aliquid huiusmodi. Patet, quia aliter esset uacuum in natura. Istis conclusionibus positis, uidetur modus generationis aquarum in terra. Et est talis quod uapor uel aer existens in huiusmodi poris terre per frigus terre condensatur et in aquam conuertitur, et postea, hiis corporibus conuersis in aquam, aqua petente descensum, in locum decliuiorem descendit, et illi pori nouo corpore replentur, quod iterum per frigiditatem terre condensatur et in aquam conuertitur. Et quando huiusmodi aque sic generate in terra aggregantur in aliquo loco terre, faciunt ibi unam bonam molem et quantitatem aque. Et est recte ymaginandum de isto sicut contingit in minori mundo, scilicet in homine; cum enim uapores ascendunt ad caput, conuertuntur ibi, sicut dicitur, propter frigiditatem cerebri in reumata et aliquid simile aque, quod descendens exit per nares. Quantum ad tertium, sciendum est quod aliquando multe aque generanturin terra et congregantur in terra et manent in terra per longum tempus propter hoc quod non inueniunt locum decliuiorem per quem possint exire et fluere a terra. Et aliquando tam diu manent in terra quod in eis generantur pisces; unde, sicut recitat Seneca, per fossionem inuenta sunt stagna in terra in quibus erant pisces, et homines comedentes ex illismoriebantur. Cuius ratio est quia ipsi propter carentiam ipsius Solis erant uenenosi, et propter hoc quedam anguille que generantur et manent in locis obscuris sunt uenenose. Aliquando autem, cum multe gutte aque generate in terra congregantur et possunt habere exitum ad locum decliuiorem, exeunt a terra, et sic fiunt fontes et fluuii. Et propter hoc ut in pluribus in pedibus et lateribus montium exeunt et oriuntur fontes et fluuii et continuantur per continuationem generationis aque in terra. Ad rationes. Ad primam: aqua fontium generatur ex aqua pluuiali; negatur. Et quando dicitur: în hieme, cum multe cadunt pluuie, fontes etc., respondetur quod hoc est ideo quia per casum pluuie terra plus disponitur et habilitatur ad hoc quod in terra possit generari aqua. Et propter hoc in hieme fontes sunt maiores, quia tunc uapores ex quibus generatur aqua in terra non exsiccantur calore Solis sicut in estate, et propter hoc in estate fontes fiunt minores. Ad secundam dico quod quamuis terra naturaliter sit sicca, tamen, hoc non obstante, aqua potest ibi generari, cum ibi est materia ex qua potest generari aqua; unde nichil prohibet unum contrarium in loco alterius posse generari. Ad tertiam dico quod immo terra potest generari in loco aque; sed uerum est quod plus generatur in terra de aqua quam generatur de terra in aqua, sed hoc est propter salutem mixtorum. Ad quartam: uidetur quod a mari ueniant; nego. Et quando probabatur: tot et tanti fluuii ingrediuntur mare etc., dico quod quia illi fluuii ingredientes mare disperguntur multum late calore Solis, tantum eleuatur et consumitur de mari seu de fluuiis ingredientibus mare quantum posset augeri de fluuiis mare ingredientibus. Et propter hoc mare quasi in eodem statu permanet absque hoc quod fontes et fluuii proueniant a mari. Et de hoc Aristoteles dicit in littera, et exemplificatum erat de una quantitate aque dispersa per mensam et de tanta retenta simul. Ad ultimam: ibi deficit calor eleuans, nego; immo calor Solis bene est tantus quod ab aliquibus partibus terre inferius potest eleuare. Et adhuc, posito quod deficeret eleuans, posset dici, sicut dicebatur circa litteram, quod cum corpora que sunt in poris terre sunt conuersa in aquam, de supra intrat aer ad replendum huiusmodi poros, quibus repletis, iterum generatur aqua, et sic continuando. Hec de questione. Consequenter queritur utrum mare sit perpetuum uel aliquando fuerit factum. Et arguitur quod non sit perpetuum. Illud quod habet materiam non est perpetuum, sed mare habet materiam. Non enim est simplex forma nec simplex materia, sed compositum ex materia et forma. Secundo: mare uel est mixtum uel est simplex elementum; sed quodcumque dicatur, mare non est perpetuum. Tertio: partes maris sunt corruptibiles; ergo mare non est perpetuum. Consequentia tenet, nam quam cito aliqua pars maris corrumpitur, non est illud mare quod ante erat, cum totum non sit aliud quam sue partes simul sumpte. Maior patet, quia calore Solis alique partes maris eleuantur et tantum calefiunt quod conuertuntur in aliam materiam, puta in aerem uel in ignem. Quarto: mare non est in loco sibi naturali; igitur non est perpetuum. Consequentia tenet, nam si est in loco sibi non naturali, cum nullum uiolentum sit perpetuum, sequitur quod non diu durabit in illo loco. Antecedens probatur, nam locus naturalis ipsius maris uel ipsius aque, cum sit graue, non est circa terram, sed in medio mundi, cum omnium grauium medium mundi sit locus naturalis. In oppositum arguitur secundum Aristotelem: mundus est perpetuus et corpora celestia sunt perpetua, et ista inferiora a celo reguntur, et ipsum mare pertinet ad integritatem ipsius mundi; ergo uidetur quod mare sit perpetuum. Et ideo, si fuisset factum, non fuisset ratio quare plus in uno tempore quam in alio, sicut arguit Commentator in octauo Physicorum et Aristoteles probans eternitatem mundi. In ista questione primo uidendum est de quesito; secundo de terra mari cooperta et de loco naturali ipsius maris; tertio uidendum est de refluxu aquarum. Quantum ad primum, sit primo ista distinctio: mare manere uel fuisse perpetuum dupliciter intelligitur: uno modo secundum identitatem specificam; alio modo secundum identitatem naturalem—et hoc dupliciter, nam uel simpliciter uel secundum quid. Materiale simpliciter uoco si istud idem non mutatur secundum eius partes et semper fuit et semper erit, quomodo Aristoteles concederet celum esse sempiternum ab eterno et esse perpetuum. Identitatem autem materialem secundum quid uoco prout identitas attenditur ex continuatione partium sibi inuicem succedentium, quomodo diceremus quod idem Secana iam fluit Parisius qui fluxit ante duos uel tres annos. Tune sit prima conclusio: secundum identitatem materialem simpliciter nec terra nec mare etc. est perpetuum. Patet, nam a mari alique eius partes aliquando segregantur et corrumpuntur, et aliquando sibi alique de nouo eueniunt, et per consequens non est idem in numero simpliciter nec quod erat iam sunt duo anni. Et hoc probant bene rationes ante oppositum. Secunda conclusio: mare est perpetuum secundum identitatem materialem secundum quid. Patet, quia continuatur per continuationem partium sibi in perpetuo succedentium. Tertia conclusio: mare est eternum secundum speciem ad istum intellectum: nunc est mare, semper fuit, semper erit. Hoc probabatur cum arguebatur ad oppositum. Nec obstat istis fides nostra, quia sic est dicendum loquendo naturaliter. Nichilominus tamen, loquendo supernaturaliter, con cedendum est quod mare est creatum sicut alia, sed de hoc non est curandum in proposito; unde dicit Albertus: {quid michi de miraculis Dei, cum de naturalibus dissero}. Secundum istas conclusiones patet illam opinionem quorundam philosophorum non ualere qui dixerunt quod in principio terra fuit cooperta aquis et alique partes istarum aquarum essent consumpte calore Solis, et ubi erant ille, terra esset modo discooperta, et residuum modo diceretur mare, et tandem totum exsiccaretur, et tunc amplius non esset mare, et tunc terra esset totaliter aquis discooperta. Et mouebantur quia uidentes aliqua stagna uel fluuios uiderunt ea aliquantulum tunc diminuta a longis temporibus; ita crediderunt quod sic etiam fieret de mari. Hoc motiuum non ualet, quia si aliqua stagna hic diminuuntur et tandem exsiccantur, alibi incipit terra humectari, et tandem fiunt ibi stagna ubi non erant prius. Nec etiam ualet opinio illorum qui dixerunt mare non esse aliud quam sudorem terre, nec etiam qui dixerunt quod generaretur ex fontibus. Et hec satisimprobata sunt in littera. Quantum ad secundum, scilicet de terra mari cooperta et de loco naturali maris, non curando nisi de magno mari, Albertus opinatur quod terra existens sperica cingitur a magno mari quasi una corrigia lata, procedente a polo artico per orientem ad polum antarticum et egrediendo per occidentem. Et ymaginatur ex utraque parte terram esse mari discoopertam, quamuis bene ibi sint stagna et maria parua fluentia ad mare magnum, et ita ipse ponit antipodes nobis, scilicet homines habitantes ex opposito nobis, habentes pedes suos contra pedes nostros, et zenith oppositum zenith nostro, et quando est nobis meridies, est eis media nox. Et istam opinionem Albertus sibi assumpsit propter aliquos antiquos philosophos et poetas qui locuti fuerunt de antipodibus. Et probat hanc opinionem quia non esset ratio quare ista pars terre esset discooperta aquis et alia non; igitur uidetur quod sic debeat dici. Etiam ista opinio uidetur patere per describentes mappam mundi. Similiter uidetur quod terra debeat sic esse cincta aquis propter naturalem ordinem elementorum. Naturalis enim ordo elementorum est quod aqua circumdet terram. Sed quia propter salutem animalium et plantarum non circumdat eam totam, ad minus debet eam circuire ad modum talis corrigie ymaginate. Sed uidetur, si uerum sit quod dicitur, quod ista opinio non sit uera, nam si mare magnum esset ymaginandum isto modo, clarum est quod non esset multum magne latitudinis, et per consequens posset transnauigari. Sed hoc est falsum, nam dicitur quod magni principes inceperunt transnauigare et nauigauerunt per tres annos, et non potuerunt transnauigare ipsum, in cuius signum adhuc sunt quedam columne fixe in occidente que dicuntur columne eraclee, quas Aristoteles nominat in littera. Secundo: cum continue cum fluuiis fluat terra ad fundum maris magni, iam fundus maris esset tantum eleuatus quod quasi iam nulla esset profunditas maris magni ibi ubi ymaginatur Albertus cincturam, et per consequens per talem fluxum terre una cum fluuiis ad mare, mare continue plus et plus eleuaretur et continue plus et plus de terra cooperiret. Uidetur ergo quod opinio Alberti, salua eius reuerentia, non sit bona. Et ad rationes suas, cum dicit de antipodibus, negatur. Sed tamen bene conceduntur antipodes de principio orientis ad istos de fine occidentis. Ad aliam de describentibus mappam mundi respondetur quod ipsi fuerunt eiusdem opinionis. Ad aliam: non est ratio quare magis ex una parte etc., respondetur quod ista ratio uadit contra istam cincturam, sicut contra alium modum ymaginandi de mari, nam similiter potest argui: non est ratio quare magis terra ex una parte est cincta mari quam ex alia. Dicatur igitur ad rationem quod sic fuit ab eterno quod una pars esset cooperta aquis et alia discooperta propter ordinem elementorum et salute animalium. Alia erat opinio que ymaginabatur quod mare et terra sunt eccentrica, ita quod non est idem centrum maris et centrum terre. Et propter hoc est quod mare in loco est et quiescit naturaliter et alii fluuii fluunt ad mare tamquam ad locum sibi naturalem. Et sic erat ab eterno eccentrica ut una pars terre esset discooperta aquis propter salutem animalium et planctarum. Ista opinio non ualet, nam si sic, sequeretur quod si una pars terre et una pars aque dimitterentur eadem de uno loco, deberent naturaliter tendere ad diuersa loca, cuius oppositum uidemus, quia ambo tenderent ad medium mundi. Consequentia probatur, quia quodlibet tenderet ad centrum sui loci naturalis; si igitur aliud est centrum terre et aliud centrum aque circa que quiescunt naturaliter, sequitur istud quod dictum est. Secundo, nam tunc non esset idem centrum totius grauitatis, quod est falsum. Tertio, nam tunc terra discooperta aquis esset circularis figure, sed hoc est falsum, quia est longior quam sit lata. Consequentia tenet ex natura sperarum secantium se. Aliter igitur dicendum est quod aliqua portio terre bene magna est discooperta magno mari, licet secundum eius multas partes sit cooperta stagnis. Alia autem pars terre est cooperta magno mari. Pro quo ymaginandum quod si terra esset uniformiter grauis, ita quod idem esset centrum sue magnitudinis et sue grauitatis, ipsa iaceret in medio mundi et esset circumquaque aqua circumdata. Sed quia ipsa non est uniformiter grauis, quia portio terre discooperta aquis est magis leuis, propter hoc centrum magnitudinis terre non est idem cum centro grauitatis terre, et centrum grauitatis terre multo plus distat a superficie conuexa aquis discooperta quam distet a superficie conuexa terre aquis cooperte, propter hoc quia ista superficies propinquior medio mundi in aqua naturaliter locatur tamquam in loco decliuiori. Et ad istum locum fluit omnis aqua naturaliter tamquam ad locum decliuiorem. Et ex isto statim patet quod ille locus quem occupat mare est locus naturalis aque. Et ymaginandum est quod centrum grauitatis ex terra et aqua est medium mundi. Ulterius ymaginandum est quod aliquando centrum magnitudinis terre et similiter aliquando centrum grauitatis terre et similiter aliquando superficies conuexa terre mari cooperta erit in superficie conuexa terre mari discooperta et e contrario, per istum modum quod cum fluuiis fluentibus ad mare aliquando partes terre fluunt ad fundum maris, et sic ex illa parte fit grauior terra, et illa terra que prius erat centrum grauitatis pel litur uersus nos et tandem per continuum fluxum aliquarum partium terre cum fluuiis ad mare erit in superficie conuexa terre mari discooperta, et e contrario. Secundum etiam istam ymaginationem ostendi potest qualiter fiunt montes, quia alique partes terre sunt magis solide et lapidose, que non ita fluunt cum fluuiis ad mare sicut partes prope minus solide, sed manent, et sic fiunt montes. Et propter hoc bene credendum est quod de die in diem augentur montes, licet insensibiliter. Quantum ad tertium, scilicet de fluxu fluuiorum et aquarum, quare fluuii plus fluunt a septentrione uersus austrum quam e contrario, ratio est quia uersus septentrionem est magnum frigus et est locus aptus per generationem aquarum, et uersus austrum, quia ibi est magnus calor; ideo non est locus aptus per generationem aquarum. Et ideo quia uersus septentrionem est habundantia aquarum, et non tanta uersus austrum, inde est quod fluuii fluunt a septentrione uersus austrum, et non e contrario. Et iste fluxus modicum apparet in fluuiis magne latitudinis et plus apparet in fluuiis magis strictis et ubi fiunt minus late propter strictitudinem loci. Uerum est tamen quod in quibusdam locis aliquando fit e contrario, scilicet quod fluuii fluunt ab austro uersus septentrionem, et hoc est ibi ubi est tantus calor, sicut sub uia Solis, quod aque quasi feruent et bulliunt, et ibi aqua tantum rarefit et extenditur quod mouetur uersus septentrionem, unde auctor unus in quodam tractatu de fluxu maris dicit quod in aliquibus locis mare bulliendo mouetur in altum. Et sic rationes uadunt uiis suis. Hec de questione. Consequenter queritur utrum mare debeat fluere et refluere. Et uidetur quod non, nam si sic, cum hoc fiat ordinate et continue, non uidetur quod hoc fiat uiolente; ergo uidetur quod hoc fiat secundum natu ram. Sed probo quod non, quia omne agens naturale determinatum est ad alterum oppositorum, non potens in ambo opposita—nono Metaphysice. Sed mare fluendo et refluendo mouetur motibus oppositis; ergo non uidetur quod hoc sit naturaliter. Si ergo mare non fluit nec refluit uiolente nec etiam naturaliter, uidetur quod non debeat fluere et refluere. Secundo: contra naturam maris est ascendere; sed mare non posset sic fluere et refluere nisi ascenderet. Cum enim efflueret, ascenderet, et cum reflueret, descenderet. Tertio: unumquodque ens in loco sibi nautrali debet quiescere; sed ita est quod locus quem occupat mare est sibi naturalis, sicut predictum est, Ergo in isto loco debet quiescere et non debet sic moueri fluendo et refluendo. Quarto si mari esset naturale sic fluere et refluere, tunc talis fluxus et refluxus magis deberet competere magnis maribus quam paruis, que brachia parua mari nominantur. Sed consequens patet falsum per experientiam. Oppositum patet per experientiam. Uidemus enim mare fluere et refluere. Breuiter per fluxum et refluxum maris intenditur accessus et recessus maris uersus nos, de quo primo uidendum est; secundo sunt quedam dubitationes; tertio uidendum est de quibusdam confortantibus fluxus et refluxus ex quibus apparebunt solutiones dubitationum. Quantum ad primum, sciendum quod quidam ymaginabantur quod motus diurnus efficiat istum motum maris. Ymaginabantur enim quod sicut motu diurno mouetur ignis circulariter et aer qui est ultra periferias altissimorum montium mouetur similiter isto modo, sic etiam ymaginabantur de motu ipsius maris, cum omnia ista inferiora fluxibilia nata sunt assequi istum motum, scilicet motum diurnum, quantum patitur eorum natura. Et ergo dixerunt quod aqua non potest perficere suum circuitum circa terram propter hoc quod non potest tantum ascendere quantum est eleuata terra mari discooperta. Et quando usque ibi est mota per eius effluxus quod non potest ulterius ascendere, tunc e conuerso refluit ad suum locum. Et ita isti causam fluxus et refluxus maris assignant motum diurnum. Sed hoc non ualet, quia fluxus et refluxus maris non regulantur in succedendo sibi secundum motum diurnum ita quod fiant bis uel semel precise in die naturali, sed regulantur secundum motum Lune, ut post dicetur. Ergo causa propria fluxus et refluxus maris non debet assignari motus diurnus, sed magis motus Lune. Aliter ergo dicendum est. Pro quo primo uidendum est quid intelligatur per circulum meridianum et tunc ponende sunt tres suppositiones, deinde una conclusio. Breuiter per circulum meridianum intelligitur ille circulus qui diuidit horizontem et intesecat ipsum ad angulos rectos sperales, transiens de uno polo ad alium, qui sic se habet quod cum Sol fuerit in aliquo eius puncto, est meridies illis super quorum emisperio est Sol. Tunc sit prima suppositio quod Luna habet dominium super humiditates aquosas in moueando eas et faciendo eas tumescere. Propter hoc enim uidemus quedam animalia quorum complexio consistit in humiditate quasi fluente, sicut sunt conche et ostriche, ad augmentationem uirtutis Lune augeri et in diminutione uirtutis Lune diminui. Istam suppositionem pluribus aliis signis declarat Albertus, capitulo septimo, tractatus secundi De proprietatibus elementorum, Secunda suppositio est quod quilibet planeta fortius agit in aliquam regionem cum est in circulo meridiano et in illo puncto in quo est Sol cum est in meridie, quam quando non est in illo circulo. Et huius ratio est quia tunc magis de directo respicit ista que sunt sub illo circulo, et per consequens Luna tune fortius agit in ista inferiora cum sit in isto circulo. Tertia suppositio, quod quilibet planeta etiam magnam uirtutem habet cumest in puncto opposito sub Terra. Patet, quia tunc radi eius reflectuntur ab octaua spera et a stella sibi opposita uersus illas partes que sunt sub meridiano talis regionis. Istis suppositis sit ista conclusio quod motus maris, scilicet fluxus et refluxus, est effectiue a motu Lune. Patet, quia ad aduentum radiorum Lune super nostrum emisperium mare augetur tumescendo, et cum sic tumescit mouetur et diffunditur ad latera eius, et sic fit effluxus maris. Sed per recessum radiorum Lune, que specialiter habet dominium super humiditates, per primam suppositionem, aqua maris relinquit istum tumorem et minoratur, et ita partes maris que effluxerunt reuertuntur ad locum maris refluendo. Cum enim Luna descendit sub nostro emisperio et directo aspectu aspicit stellas sibi oppositas super nostrum emisperium, eis emittit uim suam motiuam aquarum, propter quam reflexam ab illis stellis super mare, secundum ymaginationem tertie suppositionis, mare incipit iterum tumescere, sicut fecit ad presentiam Lune existentis in meridiano talis regionis in qua tumescit sic, et iterum mare effluit, licet motu debiliori. Sic ergo patet qualiter Luna existens super nostrum emisperium est causa fluxus et refluxus maris et etiam sub nostro emisperio: super nostrum enim emisperium existens est causa fluxus et refluxus maris mediantibus radiis rectis; sub emisperio autem existens est causa fluxus et refluxus maris mediantibus radiis reflexis. Exhiis patet quare duorum fluxuum existentium in die naturalis unus est maior altero. Luna enim existente super nostrum emisperium plus facit mare tumescere propter radios rectos; sub emisperio autem existens minus propter radios reflexos. Potest etiam apparere ex hiis quare effluxus sunt maiores in plenilunio et similiter in coniunctione Lune cum Sole quam in quadris: in plenilunio enim Luna maioris est uirtutis propter hoc quia tunc multum habet lumen; in coniunctione autem eius cum Sole augetur eius uirtus a Sole. 