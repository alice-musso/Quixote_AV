Suo carissimo filio Gratiolo de Bambaiolis, nobilis communis Bononie cancellario, frater Guido Uernanus de Arimino Ordinis Predicatorum salutem, et sic transire per bona temporalia ut non perdantur eterna. Sicut sepe contingit quod uas, in concauo potum uel cibum continens uenenosum uite corporalis et transitorie peremptiuum, pretendit falsam et fallacem pulcritudinem exterius in conuexo, ut non solum ignorantes et desides decipiat, sed etiam studiosos, sic in spiritualibus experimur frequentius et nouimus periculosius euenire. Habet enim mendax et perniciosi pater mendacii sua uasa que, in exterioribus honestatis et ueritatis figuris fallacibus et fucatis coloribus adornata, uenenum continent tanto crudelius et pestilentius quanto rationalis anima, uita diuine gratie illustrata, a qua ille decidit qui cadens per superbiam in ueritate non stetit, corruptibili corpori noscitur preminere. Inter alia uero talia sua uasa, quidam fuit multa fantastice poetizans et sophista uerbosus, uerbis exterioribus in eloquentia multis gratus, qui suis poeticis fantasmatibus et figmentis, iuxta uerbum Philosophie Boetium consolantis, scenicas meretriculas adducendo, non solum egros animos, sed etiam studiosos dulcibus syrenarum cantibus conducit fraudulenter ad interitum salutifere ueritatis. Pretermissis autem aliis ipsius operibus cum despectu, quoddam eius scriptum quod Monarchiam uoluit appellare, quia in eo apparenter satis ordinate processit, cum aliquibus tamen ueris multa falsa permiscens, uolui perscrutari; ubi multa falsa conscripta et eius friuolas rationes, ut uerbis utar doctoris excellentissimi Augustini, irrideo fide, diligentia discutio et intelligentia clara dissoluo. Hoc autem tibi trado, fili carissime, ut tuus natura clarus et gratia diuina perspicax intellectus, ueritatis auidus et in ea perquirenda, quantum negotia rei publice tibi commissa permittunt, in ipsius fragrantia studiosus, utilia eligat et diligat, falsa respuat, superflua resecet et deuitet inutilia et nociua. Diuiditur autem illud scriptum principaliter in tres partes. In quarum prima probare nititur quod ad bene esse mundi requiritur monarchia, idest unicus princeps et unicus principatus. Quamuis autem hoc habeat aliqualiter ueritatem, ad hoc tamen probandum multos errores inducit. Procedit enim sic: partes habent diuersos fines inter se et etiam diuersos a fine totius, uerbi gratia alius est finis oculi, scilicet uidere colores et dirigere gradientes, et alius est finis auditus, scilicet cognoscere sonos; differunt etiam isti finesa fine hominis singularis cuius iste partes sunt potentie naturales. Quis autem sit finis singularis hominis non declarat, dum dicit quod sicut finis partis hominis est alius a fine totius hominis, ita finis unius hominis est alius et diuersus a fine totius humani generis, cum unus singularis homo sit pars totius multitudinis. Sed hoc est manifeste falsum; quod probatur auctoritatibus, rationibus et exemplis. Nam Aristoteles in VII Polit.cap. Utrum autem, manifeste dicit quod eadem est felicitas unius hominis et totius ciuitatis; et dicit quod omnes hoc communiter opinantur. Nam qui dicunt unum hominem esse felicem propter diuitias, dicunt ciuitatem, si fuerit diues, esse felicem. Similiter qui dicunt propter principatum tyrannum esse felicem, et ciuitatem pluribus principantem dicunt esse felicem; et si dicunt unum hominem propter uirtutem esse felicem, et ciuitatem uirtuosam dicunt esse felicem. Non est ergo alius finis unius hominis et totius humani generis. Hoc idem dicit beatus Augustinus, I lib. De ciu. Dei, cap. 16, ubi sic dicit: {Non est aliunde beata ciuitas et aliunde unus homo, cum non sit aliud ciuitas quam concors hominum multitudo}. Ex quo patet, cum beatitudo sit ultimus finis, quod non est alius ultimus finis unius singularis hominis et alius totius humani generis. Ad cuius euidentiam est sciendum quod creator omnium rerum Deus, qui omnia in eterna sapientia sua fecit, {cuncta disposuit in numero, mensura et pondere}, ut dicitur Sap., 11. Quod exponens beatus Augustinus IV lib. Super Genes., cap. 5 dicit quod {mensura omni rei modum et terminum prefigit, numerus omni rei speciem prebet, pondus omnem rem ad quietem et stabilitatem trahit}. Sicut ergo quelibet res in sua specie habet naturam limitatam et terminatam, propter quod definitio rei dicitur terminus, ita habet inclinationem ad certum finem et terminum utin eo stabiliatur et quiescat, que quidem inclinatio in corporibus dicitur pondus; unde grauitas in terra et in corporibus terrenis trahit ad deorsum, leuitas uero ignem trahit ad sursum. Inclinatio uero in spiritibus est amor; unde Augustinus XI lib. De ciu. Dei, cap. 28 dicit: {Uelut amores corporum, momenta sunt ponderum, siue deorsum grauitate, siue sursum leuitate nitantur; ita enim corpus pondere, sicut animus amore fertur, quocumque fertur}. Sicut autem omnia grauia sua grauitate naturaliter mouentur ad centrum ita quod non est aliud centrum omnium grauium et unius singularis corporis grauis, ita non est alius finis unius singularis hominis et alius totius humani generis. Et ita omnes homines generaliter et quilibet singulariter appetunt unum ultimum finem, scilicet beatitudinem. Beatitudo autem que rationalem terminat appetitum non est aliud quam uisio et fruitio summe Ueritatis etsumme Bonitatis, etideo in nulla creatura potest requiescere cor humanum. Unde Augustinus I lib. Confess. dicit Deo: {Fecisti nos Domine ad te, et inquietum est cor nostrum donec requiescat in te}. Et in lib. IV, cap. 6, dicit: {Redite preuaricatores ad cor, et inherete illi qui fecit uos; state cum eo et stabitis, quiescite in eo et quieti eritis. Non est requies ubi queritis; querite quod queritis, sed non est ubi queritis. Beatam uitam queritis in regione mortis; non est illic. Quomodo enim beata uita ubi nec uita?}. Que uerba manifeste sonant quod in ista mortali uita beatitudo haberi non potest. Quod etiam probat beatus Thomas de Aquino lucide et aperte in mlib. Contra gentiles. Et si aliqui dicant quod potest esse beatitudo politica in hac uita que consistit in operatione uirtutum moralium, audiant Augustinum XIX lib. De ciu. Dei dicentem quod non est aliquis qui miserias huius mundi sufficiat explicare, cum quibus beatitudo esse non potest. Et infra dicit quod uirtus moralis agit perpetuum bellum cum uitiis in hac uita. Absit autem ut, quamdiu in hoc bello sumus, nos beatos esse dicamus. Argumentum autem de diuersitate partium nihil ualet, quia partes hominis sunt ab inuicem specie differentes, sicut manus a pede et oculus ab aure. Non sic autem differt homo ab homine. Unde ultimus finis unius hominis non differt ab ultimo fine alterius hominis nec ab ultimo fine totius humani generis. Unde patet quod ille homo turpiter errauit per fallaciam equiuocationis, quia alia est ratio partis integralis, quales sunt oculus et manus respectu hominis, et alia ratio partis subiectiue, qualis est Petrus et Paulus respectu totius generis. Attendendum est autem quod diuerse beatitudines diuersorum hominum, ut puta Petri et Pauli, differunt quidem secundum numerum, sed non differunt specie neque quantum ad obiectum, quod est omnibus summum bonum. Secundus error est in hoc quod dicit in eodem capitulo quod in substantiis intellectualibus, quas nos angelos appellamus, idem est esse et intelligere et quod, nisi semper continue intelligerent, sempiterne non essent. Hoc autem secundum philosophiam est intolerabilis error. Nam secundum philosophiam naturalem corpora celestia sunt sempiterna, et tamen non intelligunt; et anime humane sunt sempiterne, et tamen non semper intelligunt. Falsa est ergo illa consequentia que dicit quod substantia que non semper intelligit non potest esse sempiterna. In solo autem Deo qui est purus actus hoc est specialissimum et propriissimum, quod Deus est sua actio, unde ipse solus est suum intelligere et suum uelle. Sed quia hoc non multum facit ad propositum, ideo ad refellendum hunc errorem amplius non insisto. Tertius error est pessimus. Dicit enim in eodem capitulo et sequenti quod intellectus possibilis non potest actuari, idest perfici, nisi per totum genus humanum, sicut potentia materie prime non potest totaliter reduci ad actum et perfectionem nisi per multitudinem rerumnaturalium. Et ad hoc inducit auctoritatem Auerrois qui hoc dicitin commento super III lib. De anima; et hoc dicit esse finem et perfectionem non unius singularis hominis, sed totius humani generis simul sumpti. Sic autem dicendo sequitur manifeste quod in omnibus hominibus est unus solus intellectus; quod quidem dicere et sentire est error pessimus, cuius auctor et inuentor fuit ille Auerroes quem allegat. Est enim error primo quidem quantum ad philosophiam naturalem que dicit in II De anima quod anima est illud quo uiuimus et sentimus et intelligimus; ergo oportet quod anima nostra sit intellectiua, idest quod habeat potentiam per quam intelligimus. Et in III De anima dicitur quod intellectus quo anima sapit et intelligit est pars anime, idest una de potentiis anime: non est ergo intellectus possibilis substantia separata, nec est unus in omnibus hominibus. Est etiam contra philosophiam moralem, que dicit in VI Ethic. quod scientia, sapientia et intellectus et prudentia et ars sunt uirtutes hominis; quod non esset si intellectus esset quedam substantia separata, quia iste uirtutes sunt in intellectu sicut in subiecto. Item dicit in IX Ethic. quodhomo est maxime intellectus. Item est contra philosophiam primam, que dicit in lib. XII quod nulla forma corporis fuit ante corpus, sed corrupto corpore potest aliqua remanere, non quidem omnis forma sed anima, nec omnis anima sed intellectus: ecce manifeste dicit Aristoteles quod intellectus, idest anima intellectiua, est forma corporis, et quod remanet corrupto corpore et separatur ab eo. Sed de hoc satis dixi in III lib. De anima, et multi tractatus contra istum errorem ab aliis sapientibus sunt conscripti. Quamuis autem conclusio prime partis concedi possit, scilicet quod utile est mundo unum habere monarcham, affectus tamen partis cor eius insipiens obscurauit et monarcham uerum non potuit inuenire. Nam secundum Aristotelem in III Polit. rex debet excellere et excedere in uirtute totam multitudinem subditorum, et comparatur ad omnes subditos sicut totum comparatur ad partes. Monarcha ergo totius humani generis debet excedere in uirtutibus moralibus et in prudentia totum genus humanum. Talem autem purum hominem impossibile fuit aliquando reperire. Unde secundum istam philosophicam rationem solus Dominus Iesus Christus et nullus alius fuit uerus monarcha. Hoc autem plenius et perfectius declaratum est in tractatu nostro De potentia pape. Nam cum omnes homines de necessitate salutis teneantur esse Christi fideles, quia {sine fide impossibile est placere Deo}, sicut dicit Apostolus Heb., 11, ipse solus principaliter obtinere debet et obtinet dignitatem et potentiam monarchie. Nam iste solus est qui legem et precepta pacis instituit, per quam scilicet legem uniuersalis res publica in optimo statu conditur, regitur et custoditur, testante Augustino qui dicit in Epistola ad Uolusianum quod in lege Christi est laudabilis rei publice salus, quia non conditur et custoditur optima ciuitas nisi fundamento et uinculo fidei firmeque concordie, cum bonum commune diligitur quod summum ac uerissimum Deus est atque inuicem in illo sincerissime se homines diligunt, cum propter illum se diligunt cui quo animo diligant occultare non possunt; et quod dicitur de ciuitate, eadem ratione dicitur de totius humani generis communitate. Optima ergo monarchia foret, si uniuersum genus humanum seruaret leges et precepta secundum doctrinam euangelicam Domini nostri Iesu Christi. Et quecumque de ista materia congrue dicuntur in tractatu illius hominis, isti nostre catholice et philosophice sententie congrue adaptantur. Hoc enim est ad bene esse mundi, quia sic totum genus humanum in uere pacis tranquillitate degeret; sic totum ordinaretur ad unum et maxime esset unum; tunc omnia mouerentur per unum; tunc litigia nulla forent, et si aliquando pullularent, de facili sopirentur per legem datam per unum; tunciustitia pura et inuiolata esset in uno monarcha; sic humanum genus esset optime liberum, quia si Filius Dei homines liberaret uere liberi essent; tunc haberent monarcham perfectissime dispositum ad regendum, utpote coram Deo et omni populo potentem in opere et sermone; sic omnia fierent ordinate per unum; sic uoluntates omnium conuenirent in unum, regulate per unum. Hoc enim obtinuit et rogauit iste uerus monarcha, secundum Euangelium Iohannis, ut omnes homines sint unum; quod intelligendum est secundum Augustinum quod sint unum non tantum per naturam, sed essent unum per eandem caritatem in eandem beatitudinem conspirantem, et concordissimam uoluntatem in unum spiritum quodammodo caritatis igne conflatum. Et sic breuiter et summatim, omnes rationes quas ponit in prima parte sui tractatus habentes aliquam speciem ueritatis in nullo alio monarcha possunt nec unquam potuerunt ueraciter inueniri nisi in Domino lesu Christo. Sed quoniam ipse discessit a conspectu hominum et corporaliter ascendit in celum, ne corpus eius, quod est ecclesia, sine capite remaneret, in terra suum generalem uicarium dereliquit, scilicet Petrum apostolum et quemlibet eius legitimum successorem, qui loco Christi est uerus et legitimus monarcha cui omnes obedire tenentur sicut Domino lesu Christo, sicut expresse dicit Cirillus doctor Grecorumet allegat hoc beatus Thomas de Aquino in libro suo quem fecit Contra errores Grecorum. Monarcha ergo mundi est summus pontifex christianorum, generalis uicarius Iesu Christi, cui, si omnes homines se cundum legem euangelicam a Christo traditam obedirent, esset in mundo perfectissima monarchia. Nec unquam fuit in mundo monarcha uerus aliquis preter eum, sicut manifeste probaui rationibus et auctoritatibus in tractatu De potentia Romani pontificis, et quod non esset necessaria in hominibus potestas alia, ut ibidem manifeste probaui. In quodam autem suo capitulo ille homo unitatem monarchie persuadere conatur inepta persuasione, dicendo quod tunc filius optime se habet quando perfecti patris uestigia imitatur. Que quidem propositio uera est, dicente Apostolo:Imitatores Dei estote sicut fili carissimi. Recte enim Deus dicitur pater hominum quos fecit ad imaginem et similitudinem suam. Sed quod assumit quod humanum genus est filius celi, inepte dictum est et etiam ignoranter. Et quod allegat de II Phisic., quod homo hominem generat et sol, est intelligendum solum quantum ad corpus. Nam anima rationalis non educitur de potentia materie per transmutationem nec est ex traduce, secundum quod ueri doctores probant, sed est a Deo summo per creationem. Unde in lib. De ecclesiasticis dogmatibus dicitur quod anima formato iam corpore creatur et corpori infunditur, anime uero brutorum animalium cum corporibus oriuntur et cum corporibus esse deficiunt. Et ideo generatio aliorum animalium magis debet attribui celo quam generatio hominum. Et ideo celum magis deberet dici pater canum et porcorum quam hominum, quamuis utrumque inepte ac turpiter diceretur, quoniam, naturaliter et apte loquendo, nomen paternitatis et filiationis non dicitur proprie nisi inter illa que conueniunt in similitudine speciei. Et hec de his que pertinent ad primam partem dicta sufficiant. Sequitur uidere de parte secunda; in qua quedam ampullosa uerba premittit, in quibus promittit quod eum obseruare sua presumptuosa ignorantia non permittit. Uult enim, et promittit se probaturum, quod populus Romanus de iure, et non usurpatiue, imperium acquisiuit; et hoc per septem argumenta probare conatur. Quorum primum est tale: iustum est quod nobilissimus populus omnibus aliis principetur; Romanus populus fuit nobilissimus quia fuit natus de Enea et de nobilissimis matribus, ut testantur poete; ergo debuit omnibus principari. Adhoc dicendum est quod uera nobilitas, que est digna principatu, est illa que proce dit ab excellentia uirtutis et prudentie, ut haberi potest ex predictis, et talis est uera nobilitas, ut dicit Aristoteles in I Polit. Et de tali nobilitate loquendo, minor propositio, scilicet quod populus Romanus fuit nobilissimus, est simpliciter falsa. Quod multipliciter probatur. Et primo, quia ille populus semper fuit per ydolatriam nequissimis demonibus prostitutus, etiam plus quam aliquis alius populus nominatus, sicut manifeste dicit Ualerius, ubi inter alia sic dicit: Numquam remotos ab exactissimo cultu ceremoniarum-idesta cultu demoniorum oculos habuisse nostra ciuitas existimanda est. Paulus etiam apostolus, scribens ad Romanos, sic dicit: Euanuerunt in cogitationibus suis et obscuratum est insipiens cor eorum; dicentes se esse sapientes stulti facti sunt, et mutauerunt gloriam incorruptibilis Dei in similitudinem imaginis corruptibilis hominis et uolucrum et quadrupedum et serpentum. Et post, connumeratis quasi omnibus generibus peccatorum quibus populus Romanus erat infectus, intulit: Qui talia agunt, digni sunt morte. Unde, secundum Augustinum, erant ciues ciuitatis dyaboli; et de eis loquens sic dicit: Hoc quod Dei est superbus anime spi ritus inflatus affectat amatque sibi in laudibus dici: Parcere subiectis et debellare superbos. Et tali ciuitati, etiam si populi seruiant, libido dominandi dominatur ei. Beatus etiam Bernardus, in libro ad Eugenium papam, loquens de Romanis sic dicit: Quid de populo Romanorum loquar? Quid tam notum seculis quam proteruia Romanorum? Gens insueta paci, tumultui assueta; gens immitis et intractabilis, subdi nescia nisi cum non ualet resistere. Et infra: Romani impii in Deum, temerarii in sancta, seditiosi inuicem, emuli in uicinos, inhumani in extraneos, quos neminem amantes nemo amat, superioribus infideles, inferioribus importabiles, inuerecundi ad petendum, ad negandum frontuosi, ingrati cum acceperint, blandissimi adulatores, mordacissimi detractores. Et beatus Hieronymus, Super Isaiam, dicit: Grece et Latine testantur historie gente Romanorum nihil auarius esse. Ecce populus nobilis qui de iure debet aliis principari! Certe si de nobilitate generis agitur multo nobilior fuit populus Iudeorum, quorum nobilitas continuata descendit a patriarcha Noe, qui auctoritate et uoluntate omnipotentis Dei fuit dominus uniuerse terre, dum patres habuit nobilissimos et perfectos, scilicet Abraham, Ysaac et lacob et sequentes x patriarchas, qui etiam fuit populus peculiaris altissimi Dei. De isto populo sic dicitur Deut: {Dominum elegisti hodie ut sit tibi Deus, et Dominus elegit te ut sis ei populus peculiaris et custodias omnia precepta eius et faciat te excelsiorem cunctis gentibus}. Sed si hoc factum non fuit, peccata eorum fueruntin causa. Secundo arguit sic: quod Dei uoluntate fit, iuste fit; sed Romanus populus acquisiuit imperium per Dei uoluntatem; ergo iuste. Maior est manifesta. Minorem probat sic: ad hoc quod Romani imperium obtinerent multa miracula sunt ostensa: primo, Numa Pompilio Romanorum rege more gentilium, idest demonibus, sacrificante, ancile de celo in Roma cecidit; alio tempore, iam quasi tota Roma capta preter Capitolium, anser custodes Capitolii excitauit et inimicos adesse dixit; et cum Annibal sic Romanos premeret ut ad finalem eorum deletionem nihil restaret nisi inimicorum insultus ad urbem, subita et intolerabilis grando eius uictoriam impediuit. Ad istud argumentum respondendum est per distinctionem. Distinguunt enim doctores de uoluntate Dei multipliciter. Nam est uoluntas Dei antecedens, qua uoluntate uult omnes homines saluos fieri, ut dicit Apostolus; et ista non semper impletur. Est alia eius uoluntas consequens, qua uult Petrum uel Paulum saluari, et ista semper impletur. Distinguitur etiam aliter, quia est Dei uoluntas que dicitur uoluntas beneplaciti, et quidquid secundum istam fit, iuste fit, et est quedam uoluntas que dicitur uoluntas signi, que est etiam multiplex, scilicet preceptum, prohibitio, permissio, consilium et operatio. Et quidquid fit secundum istas uoluntates Dei, iuste fit, preter uoluntatem permissionis. Nam qui facit quod Deus precipit et consulit, et fugit que Deus prohibet, iuste facit; sed non semper qui facit que Deus permittit, iuste facit: nam Deus permittit hominem furari et alia peccata facere, et tamen qui furatur et qui adulteratur non iuste facit. Non ergo sequitur, si Deus permisit Romanos alios uincere et superare, quod propter hoc Romani iuste alios subiugarent: nam Deus iuste permisit homines peccatores esse in demonum potestate, tamen dyabolus eos cum iniustitia detinebat. Sed quod Deus uoluerit quod Romani regnarent uoluntate beneplaciti, probat per miracula. Que probatio est potius deridenda quam dissoluenda; sed, ut ignorantibus satisfiat, dicamus primo quod facile fuit demonibus unum ancile, idest scutum, aliunde portatum, in aere subleuare et super Romam cadentem dimittere. De ansere uero magis ridere debemus, quia autille anser fuit uerum animal uiuum, aut fantasticum; si fuit uerum animal, naturaliter est animal multum uigilans, et si dormit ad sonum modicum excitatur et clamat; unde non est pro miraculo sed pro ridiculo reputandum. De hoc beatus Augustinus deridens sic dicit: {Tunc tota urbe in hostium potestate redacta solus collis Capitolinus remanserat, qui etiam ipse caperetur, nisi saltem anseres, diis dormientibus, uigilarent. Unde in superstitionem Egyptiorum bestias auesque colentium Romani deciderant, cum anseri solemnia celebrabant}. Si autem fuit anser fantasticus, etiam hoc fuit facile demonibus figurare et etiam per ipsum loqui, sicut per serpentem dyabolus primis parentibus est locutus. Quod uero dicit de grandine, nullo modo est pro miraculo reputandum. Primo quidem quia potuit esse casuale, sicut casuale est quod me ambulante grando naturaliter generetur et impetuose descendat. Potuit etiam per demones procurari, qui congregatis causis naturalibus, quas bene cognoscunt, et grandines et pluuias subito et absque difficultate producunt quantum et quando Deus permittit, sicut legitur in Exodo de magis Pharaonis et sicut dicit beatus Augustinus. De illa uirgine Clelia narrat Ualerius quod egressa de custodia nocte equum conscendit celerique traiectu flumen transiuit; hic nullum apparet miraculum. Tertio arguit sic: populus qui intendit commune rei publice bonum debet omnibus dominari; populus Romanus fuit talis; ergo etc. Istud argumentum deficit primo in prima propositione, quia potest contingere quod duo populi, immo et tres et quatuor, idem commune bonum intendant, nec esset tunc assignare rationem quare magis unus quam alius debeat dominari. Secunda etiam propositio simpliciter est falsa, que dicit quod populus Romanus intendebat commune rei publice bonum. Primo, quia, secundum quod dicit Augustinus Ad Uolusianum, bonum rei publice est uerus Deus et uerus eius cultus, cuius aduersarius fuit populus Romanus, non solum in se ipso, sed in omni populo quem fouebat et cogebat ad culturam ydolorum. Secundo, quia bonum rei publice est beatitudo uera que debet humanum desiderium quietare, aliter enim non esset ultimus finis; Romani autem in gloria mundana suam beatitudinem posuerunt, que tanquam uana et instabilis humanum desiderium quietare non potest. Unde dicit beatus Augustinus: cum Romani demonibus uictimas immolarent, laudis auidi, pecunie liberales erant, gloriam ingentem ardentissime dilexerunt, propter hanc uiuere uoluerunt, pro hac mori non dubitauerunt, ceteras cupiditates huius unius cupiditate presserunt, ipsam denique patriam suam, quoniam seruire uidebatur inglorium, dominari uero atque imperare gloriosum, prius omni studio liberam, deinde dominam esse concupiuerunt. Manifestissime igitur patet quod populus Romanus uerum bonum rei publice non intendebat, immo in eis {omnia uirtutum premia ambitio possidebat}, ut dicit Cato, secundum Augustinum; et ideo aliis iuste dominari non poterat. Quis enim, nisi insanus, audet dicere quod ille populus iuste dominatur hominibus qui, auersus a uero Deo, in omnibus subditus erat demonibus, et etiam ipsis demonibus seruiebant, putantes ex hoc dominium et gloriam ab hominibus obtinere? Unde Ualerius sic dicit: {Non dubitauerunt sacris imperia seruire, ita se humanarum rerum futura habere regimen existimantia, si diuine potentie bene atque constanter fuissent famulata}. Hanc autem diuinam potentiam appellabant potentiam demonum, quibus tanquam diis sedule seruiebant. Quarto arguit sic: ut uidetur, natura non deficit in necessariis; sed ad hoc quod totum genus humanum suum finem ultimum consequatur, necesse fuit quod natura prouideret de uno loco et de uno populo qui omnibus aliis imperaret et mundum pacificaret; locus autem ille fuit Roma, et populus eius fuit propter dictam causam a natura prouisus. Ad istud argumentum dicendum est quod, quamuis uoluntas hominis ad beatitudinem naturaliter inclinetur, consecutio tamen beatitudinis et illa per que homines ad felicitatem perueniunt non insunt hominibus a natura, ut probat Aristoteles. Nam opera nostra, per que uirtutes generantur in nobis, sunt opera uoluntaria et non naturalia, etin potestate nostra est et bonos et malos esse, ut dicit Aristoteles, et non est hoc in potestate nature. Et preterea ordinare totum genus humanum ad beatitudinem uolendam et consequendam est opus Dei et non nature, nec unius populi. Unde Prou. dicit Deus: {Per me reges regnant et legum conditores iusta decernunt}. Et Danielis dicitur: {Scias quod excelsus dominatur in regno hominum, et cui uoluerit tradet illud}. Beatus etiam Augustinus dicit quod {causa magnitudinis imperii Romani non est fortuita}, quasi ex nulla determinata causa procedens, nec fatalis, idest ex aliquo necessariarum et naturalium causarum ordine, sed prorsus diuina prouidentia regna constituuntur humana. Et Aristoteles dicit quod ciuitas non debet multum excedere in multitudine ciuium, quia talis multitudo non potest bene legibus ordinari, nisi solum diuina uirtute que totum hoc uniuersum continet, ordinat et gubernat. Et si aliqua dispositio naturalis requiritur ex parte loci, illa melior est in terra Grecorum et etiam in ipsis Grecis, ut expresse dicit Aristoteles. Ego autem credo quod gens ludeorum, et ratione situs terre que est in medio nostre habitabilis, et ratione religionis quia colebant unum uerum Deum, creatorem et gubernatorem celi et terre, magis de iure debebat principari gentibus quam Romani. De ista gente sic dicitur Deuter: {En populus sapiens et intelligens, gens magna; nec est alia natio tam grandis que habeat deos appropinquantes sibi sicut Deus noster adest cunctis obsecrationibus nostris. Que est enim alia gens sic inclita ut habeat ceremonias iustaque iudicia et uniuersam legem quam ego propono hodie ante oculos uestros?}. Mirum est etiam ualde quomodo ista natura, que propter beatitudinem humani generis de Romano imperio debuit prouidere, tantum tardauit. Nam a creatione mundi usque ad urbem conditam fluxerunt 4484 anni. Ab urbe uero condita usque ad natiuitatem Christi fluxerunt 715 anni, et tunc solum Cesar Augustus monarchiam pacifice possidebat, ante quem nullus unquam eam potuit obtinere. Antequam etiam Dominus Iesus Christus nasceretur in mundo, Romanorum res publica fedissima et flagitiosissima facta erat, testante Salustio, ut refert beatus Augustinus. Dicit enim, ut uerbis eius utar, luxu atque auaritia, seuis ac turpibus moribus ante aduentum Christi Romanam rem publicam pessimam ac flagitiosissimam factam esse. Tunc ergo debuit aliis dominari quando pessima et flagitiosissima facta erat? Ipse etiam Cesar Augustus, secundum quod in cronicis inuenitur, preter ydolatriam luxuriosissimus homo fuit: nam inter 12 catamitos totidemque puellas accubare solitus erat. Erubescant ergo illius doctrine pestifere sectatores qui in hoc, tanquam ceci sequentes cecum, a ueritatis lu mine deuiantes in foueam cadunt, et errore dimisso ad uiam redeant per quam possint ueram beatitudinem inuenire. Quinto arguit sic: que bello acquiruntur, iuste acquiruntur; Romani bellando acquisiuerunt imperium; ergo iuste. Maiorem probat quia per bellum manifestatur diuinum iudicium, per quod quidquid acquiritur iuste dicitur acquisitum. Hec autem ratio prima facie in conspectu omnium, etiam rusticorum, uidetur iniqua, quia multi habent bellum iniustum per quod, etiam si uincant, nihil iuste acquirunt. Debuit ergo ille homo distinguere inter bella iusta et iniusta et probare quod Romani semper habuerint iustum bellum. Quod si per diuinum iudicium uult hoc probare quod manifestatur in bello, sequitur quod nulla uictoria est iniusta et sic, cum frequentissime per bella Romana res publica sit attrita et quasi ad nihilum sit redacta, ut eorum et aliorum ystoriographi scripserunt, iuste factum fuit; et si eorum rebelles iuste uincebant, ipsi iuste uincebantur et iuste fiebant aliorum serui. Preterea secundum beatum Augustinum, in libro Contra Faustum, quinque sunt que in bellis iure culpantur, scilicet nocendi cupiditas, ulciscendi crudelitas, implacatus atque implacabilis animus, feritas rebellandi, libido dominandi et si qua sunt similia; que omnia uel plura in bellis Romanorum uere ac iure culpantur. Preterea, secundum beatum Ysidorum, de iure nature est omnium una libertas, et habetur hoc in Decreto; ergo Romani uolentes alios subiugare contra ius nature faciebant. Sexto dicit quod Christus approbauitimperium Cesaris quando sub illo edicto nasci uoluit de quo Lucas dicit: {Exit edictum a Cesare Augusto ut describeretur uniuersus orbis}. Secundum istam rationem sequeretur quod dyabolus iuste fecit Christum temptando, et Iudas eum tradendo, Iudei eum linguis crucifigendo, milites flagellando, Pilatus ad mortem condemnando. Nam Christus sub potestate omnium istorum esse uoluit oblatus est enim quoniam uoluit, non tamen eorum nequitiam approbauit. Non ergo illud edictum approbauit ad quod constituendum duo uitia, scilicet auaritia et uana gloria, Cesarem induxerunt. Septimo arguit sic: si Romanum imperium de iure non fuit, peccatum Ade in Christo non fuit punitum; hoc autem est falsum. Probat consequentiam prime quia peccatum non punitur nisi per sententiam iudicis; nam si aliquis dignus puniri patiatur per priuatam personam, non dicitur proprie punitus sed iniuriam passus; ergo Pilatus, qui Christum occidit auctoritate imperatoris Romani, de iure iudex erat. Hic iste homo copiosissime delirauit et, ponendo os in celum, lingua eius transiuit in terra. Quis enim unquam tam turpiter errauit ut diceret quod pena debita pro peccato originali potestati alicuius terreni iudicis subiaceret? Alioquin terrenus iudex statim natum puerum posset morte punire, quia mors corporalis talis peccati merito ex diuino statuto hominibus est inflicta, dicente Apostolo: {Statutum est hominibus semel mori}. Peccatum autem Ade, prout est in humano genere, nihil est aliud quam peccatum originale, nec unquam aliquis homo legislatorin suis legibus de hoc aliquid ordinauit, nec gentiles istud peccatum cognouerunt, nec Pilatus propter hoc iudicauit Christum. Sed ad hoc quod pro illo peccato Deo esset pro toto humano genere plenarie satisfactum, sufficiebat quod Christus, uerus Deus et uerus homo, pro conseruatione iustitie esset obediens Deo Patri usque ad mortem, mortem autem crucis. Hoc autem diffuse probat beatus Anselmus, in primo lib. Cur Deus homo. Istam autem obedientiam Christus semper seruauit, et seruasset etiam si ab alio quam a iudice esset iudicatus ad mortem. Nam si duo uel plures priuati homines cogerent hominem christianum ad negandum Christum et ille immobiliter in fidei confessione persisteret et mortem ab illis acciperet persistendo, uere martyr ab ecclesia diceretur et a Christo ut martyr coronaretur.in celis. Ita si Dominus lesus Christus, qui peccatum personale non fecit nec peccatum originale contraxit, et propter hoc mortem sustinere non debuit, ab alio quam a iudice propter iustitiam conseruandam, quam ex obedientia seruare debebat, in quo Deum Patrem honorabat et glorificabat, fuisset occisus, omnes homines redemisset et pro peccato totius humani generis satisfecisset. Nam illa obedientia et uita illa quam Patri obediendo uoluntarie obtulit, et mors quam pro Patris honore sustinuit, in tantum fuerunt in diuinitatis acceptatione gratissime, quod Deus reputauit sibi esse pro iniuria totius humani generis plenarie satisfactum. Et ideo omnes in Christum credentes et per baptismum configurati morti eius, secundum fidem catholicam, Deo satisfecisse creduntur; uel melius dicendum quod Christus pro omnibus satisfecit, sicut probat et declarat beatus Anselmus. Et quod dicitur in predicto uili argumento quod, si Pilatus non fuisset iudex de iure, mors Christi non fuisset pena pro peccato, falsum est, ut iam ostensum est; et quod tacite uel occulte implicatur, quod ex quo iudex erat non erat iniuria, omnino falsum est, quia iniuria maxima Christo illata est. Unde Augustinus de Christo damnato per Pilatum loquens di cit: {Que maior iniuria est quam iustum innocentemque damnari?}. Tali autem responsione illud uile et derisibile argumentum non erat dignum, sed propter utilitatem legentium ista scrips. In tertia uero parte sui tractatus primo nititur soluere rationes que inducuntur ad probandam ueritatem. Et quantum ad prima duo argumenta, dico et concedo quod necessario non concludunt. Nam dicere quod duo magna luminaria significant duo regimina est expositio mystica siue metaphorica; talis autem theologia non est argumentatiua, ut dicit beatus Dionysius in lib. De myst. theol. Et tamen ille homo in refellendo istud argumentum satis delirare uidetur. Procedit enim sic: hec duo regimina sunt accidentia; ergo non fuerunt ante creationem hominis instituta, quia sic esset accidens non existente subiecto nam luminaria facta sunt quarta die, homo uero factus est in die sexta. Sed ad hoc dicendum quod illa duo regimina precesserunt creationem et multiplicationem hominum in diuina prouidentia, in qua sunt omnia antequam fiant. Precesserunt etiam in istis duobus luminaribus tanquam in figura, secundum quod dicit Aposto lus, quod omnia in figura contingebant illis. Propter quod dicit quod petra erat Christus et quod duo filii Abrae, scilicet Ysaac et Ysmael, sunt duo testamenta. Erant ergo ista duo regimina in duobus luminaribus figurata, licet non essent in hominibus instituta. Ulterius dicit quod fuerunt instituta propter infirmitatem peccati; ergo non debuerunt institui ante peccatum. Sed ad hoc potest dici quod, etiam si peccatum non fuisset, fuisset tamen prelatio in hominibus, sicut fuit et est in angelis in quibus nullum fuit nec est peccatum. Exemplum autem quod ponit ille homo de medico et infirmo magis est ad nostrum propositum declarandum, quia medicus preuidens infirmitatem futuram non est fatuus si preparat medicinam. Unde de nostra medicina, idest de passione Christi, dicitur in Apoc. quod {omnes qui adorauerunt bestiam non sunt scripti in libro agni qui occisus est ab origine mundi}. Ubi dicit Glossa quod iste agnus occisus est uel quantum ad prouidentiam diuinam, de qua dictum est, uel ratione figure: nam sacrificium Abel fuit figura ueri sacrificii Iesu Christi, et etiam ipsa mors Abel fuit figura mortis Christi, ut dicit Augustinus XV De ciu. Dei, cap. 8. Unde potest dici quod Christus fuit occisus ab origine mundi, non in sua persona propria, sed in sua figura; uel etiam in fide ipsius Ade et Abel et aliorum fidelium qui hunc Iesum Christum credebant esse uenturum et mortem passurum, quem nos firmissime credimus ad salutem hominum iam uenisse, mortuum esse et a mortuis surrexisse. De argumento sumpto de Leui et luda non multum curo. Tertium argumentum erat sumptum de I lib. Reg., quod etiam ego assumpsi in tractatu nostro De potentia pape, quia Samuel, qui erat sacerdos, instituit Saul in regem et deposuit eum. Ad hoc respondet ille homo et dicit quod Samuel hoc fecit non ut uicarius Dei, sed ut nuntius. Non ergo sequitur, si nuntius hoc potuit, ergo uicarius potest. Sufficere debebat illi homini deprauare philosophiam, et diuinam scripturam debuit in suo uero intellectu dimittere illibatam! Nam secundum beatum Hieronymum uitiosissimum docendi genus est deprauare sententias et ad sensum suum scripturam trahere repugnantem; quod ille fecit quando dixit quod Samuel sacerdos in instituendo regem fuit nuntius Dei et non fecit hoc auctoritate sacerdotii. Sed hoc ex ipsa littera libri Regum statim deprehenditur esse falsum. Sic enim dicitur I Reg., 8 cap.: {Factum est autem, cum senuisset Samuel, posuit filios suos iudices in Israel}, unum scilicet in Bethleem et alium in Bersabee, ut ibi dicit Glossa. Ecce quod auctoritate quam habebat sicut iudex ordinarius et non sicut nouus Dei nuntius, auctoritatem et potestatem in temporalibus filiis suis dedit. Et sequitur in eodem capitulo quod illi filii eius declinauerunt post auaritiam, acceperunt munera et peruerterunt iudicium. Congregati ergo uniuersi maiores natu Israel uenerunt ad Samuelem et dixerunt ei: {Ecce, tu senuisti et fili tui non ambulantin uiis tuis; constitue nobis regem ut iudicet nos, sicut et uniuerse habent nationes}. Isti ergo maiores natu sciebant quod Samuel habebat potestatem dandi eis rectorem in temporalibus, alias tot sapientes hoc ab eo non postulassent. Sed quia hec res noua et magna erat et oporteret condere nouam legem, ideo Samuel de hoc consuluit Dominum cuius uicarius in populo illo erat: sic enim facere debet quilibet bonus et sapiens legislator. Unde Augustinus in lib. De uera religione dicit: {Conditor legum temporalium, si uir bonus est et sapiens, illam consulit legem eternam de qua nulli anime iudicare datum est, ut secundum eius incommutabiles regulas quid sit pro tempore iubendum uetandumue discernat}. Uidetur etiam dicere iste homo quod nuntius non sit uicarius, nec uicarius sit nuntius; quod tamen inuenitur esse falsum. Nam apostoli fuerunt nuntii missi a Domino Iesu Christo, sicut ipse dicit in Iohanne: Sicut misit me Pater et ego mitto uos; et tamen fuerunt iudices ordinarii, quorum locum in ecclesia hodie tenent episcopi, ut habetur 21, dist. In nouo. Et legati sunt nuntii eius a quo missi sunt, et tamen sunt ordinarii et aguntin uirtute illius a quo missi sunt. Propter quod Christus dicebat apostolis: Qui uos audit me audit, et qui uos spernit me spernit. Non ergo sequitur, si Samuel requisiuit consilium et uoluntatem Dei, quod ipse fuerit solum nuntius et non uicarius, cumipse fuerit iudex ordinarius in spiritualibus et temporalibus usque quasi ad suam ultimam senectutem, ut patet in preallegato libro Regum. Item dicit quod illud uerbum Christi: quodcumque solueris super terram etc., non intelligitur nisi de his que subiacent potestati clauium; unde addit quod papa non potest soluere leges et decreta imperatorum. Adhoc uidetur dicendum quod potestas clauium consequitur ordinem sacerdotalem et simul cum ordine confertur sacerdoti, ut utatur ea in foro conscientie in absoluendo peccatorem, contritum et confessum a peccatis ipsius et ligando ipsum ad penam satisfactoriam pro peccatis. Et ista potestas fuit collata Petro et aliis apostolis equaliter Ioh., 20 quando Christus dixit omnibus: {Accipite Spiritum Sanctum, quorum remiseritis peccata remittuntur eis etc.}. Alia est potestas iurisdictionis per quam iudex ecclesiasticus in foro exteriori ligat uinculo excommunicationis et soluit etiam ab eodem, uel ligat condemnando et soluit innocentem ostendendo. Hanc autem potestatem generaliter quoad totam ecclesiam sine aliqua distinctione accepit Petrus a Christo Ioh., 21, ubi dictum est ei: {Pasce oues meas }. Ubi dicit Glossa: pascere oues est credentes in Christo ne a fide deficiant confortare, terrena subsidia si necesse est subditis prouidere, exempla uirtutum cum uerbo predicationis impendere, aduersariis obsistere, errantes subditos corrigere. Ex quo patet quod Christus dedit Petro et successoribus Petri potestatem iudicarie correctionis super omnes oues eius; papa ergo potest corrigere imperatorem, qui est de ouibus Christi. Unde etiam determinatum est per concilia quod omnis homo christianus est eius subditus et ab eo corrigendus; et si est incorrigibilis, non solum est excom municandus, sed etiam deponendus et omni honore ac dignitate priuandus; ita quod potestas clauium in utroque foro, occulto et extrinseco, ratione delicti non solum ad spiritualia sed etiam ad temporalia se extendit. Unde ecclesia Dei non solum hereticos, sed etiam schismaticos et omnino contumaces cum iustitia exigit, priuat bonis, addicit eos capientium seruituti, et omnes penas, preter penam sanguinis, omnibus predictis licet ei imponere. Quod uero dicit de legibus et decretis imperatorum, dico quod lex imperatoris aut deriuatur a iure nature per modum necessarie conclusionis, et tunc non potest tolli nisi sicut ipsum ius naturale, quod nullus homo tollere potest; aut deriuatur per modum determinationis, quod quidem antequam statuatur est indifferens, sed obligat postquam per principem est statutum, et tale ius uariari et tolli potest, uel per contrariam consuetudinem, uel ex certa et rationabili causa. Et etiam si papa ex certa scientia conderet decretalem tali iuri contrariam, standum esset statuto pape, quia lex dicit quod leges im peratorum non dedignantur sacros canones imitari, ut dicitur in corpore Autenticorum. Ulterius dicit iste homo quod Constantinus imperator Romam et alia que dedit ad imperium pertinentia dare non potuit. Quod sic probat: neminilicet facere per officium sibi deputatum quod est contra illud officium; sed contra officium imperatori deputatum est scindere imperium; sed si illa donatio per Constantinum facta ualeret, scissum esset imperium, immo etiam posset adnihilari, quia sicut dedit unam partem, ita posset dare aliam et aliam et omnes. Hic primo quero ab isto homine, cuius tunc erat imperium? Responderet, ut credo peralia eius dicta, quod erat populi Romani. Ergo per populum Romanum fuit Constantino imperium deputatum. Et si Constantinus solus non potuit dare, ipse tamen cum toto populo et cumtoto senatu et cum omnibus satrapis et omnibus illis ad quos pertinebat dedit ecclesie, et dare iuste potuit illud quod dedit, uel potius renuntiauit his que iniuste possederat: nam secundum beatum Augustinum lib. Confess.quidquid est a uero Deo iniuste possidetur deserto illo. Ipse uero uerum Deum deseruerat cum toto populo, et quantum ad fidem et quantum ad cultum Deo debitum, et quidquid uero Deo debebant totum demonibus offerebant. Quidquid uero sibi retinuit, concessit ei summus pontifex uicarius Iesu Christi, ut ipse imperator contra hereticos et schismaticos esset aduocatus ecclesie ac defensor, ut dicit decretalis Extra, De electione, Uenerabilem. Nec propter hoc imperium esset scissum nec adnihilatum, quia unitum et integrum remaneret in generali uicario Iesu Christi, ut ex supra dictis clare patet. Quod uero dicit quod ecclesia non est capax terrene possessionis et quod recipere non potuit, ignoranter dicit, non intelligens neque de quibus loquitur neque de quibus affirmat. Quando enim Christus apostolis officium predicationis iniunxit, dixit eis: Nolite possidere aurum, neque argentum, neque pecuniam in zonis uestris. Et hoc precepit ne propter temporalia predicarent; unde premisit: Gratis accepistis, gratis date, et statim addit illud preceptum. Miror ergo quod ille presumptuosus homo non cogitauit quod sancti martyres et confessores et precipui sanctissimi doctores Augustinus, Ambrosius, Gregorius terrenas ecclesiarum diuitias habuerunt, retinuerunt et auxerunt. Qui nec contra Deum, nec contra conscientiam hoc fecissent. Unde Prosper in lib. De Uit. contemplat. dicit quod beatus Paulinus sua ingentia predia pauperibus erogauit; sed, cum factus esset episcopus, non contempsit ecclesie facultates, sed fidelissime dispensauit. Quo facto satis ostendit, et propria debere propter perfectionem contemni, et sine impedimento perfectionis posse ecclesie facultates, que sunt profecto communia, possidere. Item sanctus Hilarius Arelatensis episcopus bona illa que tunc habebat ecclesia, non solum possedit, sed etiam, acceptis fidelium numerosis hereditatibus, ampliauit. Itaque homines, tam secularium quam diuinarum litterarum sine ambiguitate doctissimi, si sci rent res ecclesie debere contemni, nunquam eas debuerant suscipere, qui omnia reliquerant. Hec autem scripta sunt in Decretis XIII, qu. I, Expedit. Item dicit Augustinus: Habebat Dominus loculos, a fidelibus oblata conseruans, et suorum necessitatibus et aliis indigentibus tribuebat. Tunc primum ecclesiastice pecunie tribuebat formam institutam, ut intelligeremus quod precepit non esse cogitandum de crastino, non ad hoc fuisse preceptum ut nihil pecunie seruetur a sanctis, sed ne Deo propter ista seruiatur, uel propter inopie timorem iustitia deseratur. Uerecundetur ergo ille qui dixit quod terrenarum possessionum Dei ecclesia non est capax. Ulterius argumentatur sic. Quando ecclesia non erat, imperium fuit et habuit suam uirtutem et fuit a Christo confirmatum a sua natiuitate et in sua morte. Ergo imperium ab ecclesia non dependet, quia prius non dependet a posteriori. Ad euidentiam huius argumenti sciendum est quod de ecclesia loqui possumus dupliciter, aut quantum ad rem aut quantum ad multiplicationem et manifestationem. Primo modo ecclesia Dei idem est quod ciuitas Dei; et ciuitas dyaboli etiam potest dici ecclesia, sicut dicitur in Psalmo: Odiui ecclesiam malignantium. Iste autem due ciuitates post peccatum demonum et hominum semper fuerunt in hoc mundo permixte, et simul cu currerunt, ut dicit Augustinus XI De ciu. Dei, cap. I, et lib. XVIII. Que due ciuitates inceperunt in initio generis humani, scilicet in Chayn et Abel, quo mortuo pro ipso et loco eius successit Seth; et exinde usque nunc iste due ciuitates in mundo isto insimul cucurrerunt, {quamuis usque ad reuelationem Testamenti Noui Dei ciuitas non in lumine sed in umbra cucurrerit}, ut dicit Augustinus XVIII De ciu. Dei, cap. I. Et si sic loquamur de ecclesia Dei, Romanum imperium nunquam fuit nec uirtutem habuit quando ecclesia non fuit, quia ecclesia semper fuit. Alio modo possumus loqui de ecclesia quantum ad tempus manifestationis fidei et multiplicationem fidelium in orbe terrarum. Et sic ecclesia incepit in Christo et in apostolis, dicente Christo ad beatum Petrum fidem ueraciter confitentem: Super hanc petram edificabo ecclesiam meam. Nec sic etiam fuit uerum imperium ante ecclesiam, sed omnes qui dicti sunt imperatores fuerunt pessimi tyranni, ut satis dictum est supra et in nostro tractatu De potentia pape. Ultimo sic dicit: sicut homo est ex duplici natura, scilicet corruptibili et incorruptibili, ita duplicem habet finem, unum ad quem peruenit per uirtutes morales humano studio acquisitas, qui est felicitas temporalis, et alius ad quem peruenit per uirtutes a Deo infusas, scilicet per fidem et spem et caritatem, qui est beatitudo uite eterne. Et ad istos duos fines immediate ordinatur a Deo. Propter beatitudinem temporalem indiget homo imperatore, propter beatitudinem uero eternam indiget summo pontifice. Sicut ergo illi fines immediate sunt a Deo, ita et isti duo principes, ita quod unus ab alio non dependet. Ad euidentiam huius argumenti sciendum est quod quidquid est in homine, preter partem intellectiuam per quam factus est ad imaginem Dei, totum est nobis commune cum bestiis et naturaliter totum subesse debet potestati mentis et ei debet in omnibus obedire, preter potentiam uegetatiuam que nobis, herbis et arboribus est communis ista enim propter sui imperfectionem ratione participare non potest, et ideo in ea nulla potest esse felicitas neque uirtus. Per operationes uero aliarum potentiarum nulla uirtus acquiritur, nisi quia eis per id quod est superius imperatur, scilicet per intellectum et uoluntatem, ad quas pertinet omnia ordinare. Sic autem acquiruntur uirtutes morales, quia iusta operantes fiunt homines iusti, et operantes opera fortia fiunt homines fortes, ut dicit Aristoteles in II Ethic., sicut ex frequenti citharizare fiunt homines boni cithariste. Ista autem uirtus sic acquisita non est proprie in potentiis inferioribus, que pertinent ad naturam corruptibilem, nobis bestiisque communem, et sunt instrumenta uoluntatis et rationis; sicut nec ars citharizandi est in manu nec in cithara, sed est in mente citharedi, ni si forte quandam bonam dispositionem instrumenti improprie uelimus appellare uirtutem. Uirtutes ergo morales sunt in uoluntate secundum completam et propriam rationem. Non ergo debuit distinguere ille homo duplicem beatitudinem propter duplicem naturam, scilicet corruptibilem et incorruptibilem, quia in natura corruptibili nec uirtus proprie nec beatitudo esse potest. Dicit etiam quod homo ad istos duos fines ordinatur a Deo. Ad hoc dico quod ad beatitudinem temporalem non ordinatur homo a Deo tanquam ad finem ultimum, quia talis beatitudo nunquam terminare et satiare potuit hominis appetitum; sed operatio talium uirtutum, etiam philosophice loquendo, ordinatur ad felicitatem contemplatiuam, ut scilicet per uirtutes, sedatis passionibus, homo per sapientiam possit eterna quietius et liberius contemplari. Et ideo etiam Socrates purgande bonis moribus uite censebat instandum, ut prementibus libidinibus exoneratus animus naturali uigore in eterna se attolleret, ut refert Augustinus VIII De ciu. Dei, cap. 3. Ordinatur ergo homo ad felicitatem eternam tanquam ad finem ultimum, propter quem consequendum omnia sua bona naturalia, moralia et gratuita debet dirigere ac referre. Utitur etiam ille homo quadam consequentia falsa, dicendo quodsi aliqua sunt immediate a Deo, unum ex altero non dependet. Nam anima et corpus immediate sunt a Deo, et tamen corpus dependet ab anima, qua egrediente corpus statim spirat et marcescit, ut dicit Aristoteles in I De anima. Et multe alie instantie ponuntur in tractatu nostro predicto. De illis autem duabus potestatibus, scilicet spirituali et temporali, dixi in illo tractatu et dico quod in populo Dei ipse Deus potestatem temporalem per potestatem sacerdotii ordinauit, et quia ibi hoc diffuse probaui, hic non multum insto. Et addo quod quando populus Israel petiuit dari sibi regem a Samuele, secundum literam sacre Scripture uidetur quod illa petitio Deo displicuit. Unde dixit Dominus ad Samuelem: Non te abiecerunt sed me, ne regnem super eos. Quod pro tanto uidetur esse dictum quia lex Dei optime sufficiebat ad regendum illum populum, cuius legis Samuel sacerdos erat minister et secundum eam populum iudicabat, et tunc Deus regnabat. Unde quando populus aliud regimen petebat, Deus se contemptum et abiectum a populo reputabat; et tamen per sacerdotis ministerium Saul in regem instituit, et exigentibus culpis eius per eundem Samuelem eum a regno deposuit.