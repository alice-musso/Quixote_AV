Circa librum Metheororum, qui est quartum naturalium, queritur primo utrum possibile sit de impressionibus metheorologicis habere simul scientiam et opinionem. Et arguitur primo quod non: de impressionibus metheorologicis non contingit habere scientiam nec etiam opinionem; igitur questio est falsa. Consequentia nota est de se. Antecedens probatur, quia nichil potest sciri nec opinari nisi propositio; impressiones autem metheorologice non sunt propositiones, sicut patet de se; igitur etc. Secundo: idem non est scibile et opinabile; igitur de impressionibus metheorologice non potest simul haberi scientia et opinio. Consequentia tenet de se. Antecedens patet per Aristotelem in primo Posteriorum circa finem. Et probatur ratione, nam scientia est de illo quod impossibile est aliter se habere, opinio autem de eo quod possibile est aliter se habere; sed non est idem quod impossibile est aliter se habere et quod possibile est aliter se habere; et per consequens non est idem scibile et opinabile. Tertio: de impressionibus metheorologicis non potest esse scientia, et ergo non est possibile de eis simul esse scientiam et opinionem. Consequentia nota est de se. Antecedens probatur, quia quod non est uerum non potest sciri, ex primo Posteriorum; sed impressiones metheorologice non sunt uere, cum non sint complexa que, qualitercumque sit, sic significant. Quarto: de impressionibus metheorologicis non possunt formari propositiones necessarie; igitur etc. Consequentia tenet, quia de illo de quo debet esse scientia, debent posse formari propositiones necessarie. Et antecedens patet, quia impressiones metheorologice sunt corruptibiles; de corruptibili autem, ut uidetur, non possunt formari propositiones necessarie. Quinto: que fiunt inordinate, de illis non uidetur posse haberi scientiam; sed impressiones metheorologice sunt huiusmodi; igitur etc. Maior est nota, quia de quibus debet esse scientia, non debent fieri inordinate extra semper et frequenter. Minor patet per Aristotelem in littera; dicit enim: hec autem sunt que accidunt secundum naturam quidem inordinatiorem. In oppositum est Aristoteles et Albertus et alii qui tradiderunt nobis scientiam de impressionibus metheorologicis. Et sic patet auctoritatibus quod de impressionibus metheorologicis potest esse scientia. Quod autem de ipsis potest esse opinio patet, quia de eis possunt formari propositiones quibus aliquis assentit cum formidine; assensus autem cum formidine est opinio. Et confirmatur quod possibile sit de eis simul esse scientiam et opinionem, quia si non, hoc maxime esset ex eo quod non est idem scibile et opinabile, sicut allegabatur per Aristotelem circa finem primi Posteriorum. Sed hoc non, quia de eadem re possibile est simul esse scientiam et opinionem. Posito enim quod pater tuus esset indutus pelle asinina et iret super manus et pedes, ista conclusio esset a te opinata: iste est asinus demonstrando patrem tuum. Et opinando istam conclusionem, haberes opinionem de patre tuo, nam ipse est res significata per subiectum propositionis a te opinate; tamen hoc non obstante haberes scientiam de eodem in sciendo istam propositionem: omnis homo est risibilis; ipse enim est res significata per subiectum istius propositionis a te scite. Similiter de eodem, puta de eadem conclusione, potest simul esse syllogismus dyalecticus et demonstratiuus dyalecticus quidem, qui generat opinionem; demonstratiuus uero, qui generat scientiam. Similiter eandem conclusionem quam Sortes opinatur, Plato potest scire, quod non esset nisi idem potest esse scibile et opinabile. In ista questione primo uidendum est quid sit scientia et quid opinio; secundo, quot modis aliquid dicitur scibile et opinabile; tertio, an idem sit scibile et opinabile; quarto respondendum est ad quesitum. Quantum ad primum, sciendum est quod scientia est habitus adhesiuus firmus quo aliquis alicui complexo firmiter uero seu necessario assentit sine formidine ad oppositum propter aliquam euidentiam sumptam per principia uel per aliqua ex principiis deducta. Per istam descriptionem scientia distinguitur ab errore quorundam hereticorum, qui quidem error, quamuis sit assensus firmus immo aliquando ita firmus quod tales heretici mallent mori quam assentire opposito, tamen non est scientia, quia non est habitus adhesiuus complexo uero. Similiter per istam descriptionem scientia distinguitur a fide, quia, quamuis fides sit assensus firmus alicui complexo firmiter, tamen non est scientia, quia non est firmus propter aliquam euidentiam sumptam per principia uel per ex principiis deducta. Similiter per istam descriptionem scientia distinguitur ab opinione, quia opinio est assensus infirmus seu cum formidine ad oppositum; scientia autem sine formidine. Per istam etiam descriptionem scientia distinguitur ab intellectu seu ab habitu principiorum quia, quamuis habitus primi principii sit habitus adhesiuus quo aliquis assentit alicui complexo firmiter uero sine formidine ad oppositum, et quamuis hoc sit propter aliquam euidentiam, tamen non est propter euidentiam sumptam per principia uel per ex principiis deducta. Sic igitur patet descriptio scientie. Opinio autem est habitus quo aliquis assentit alicui complexo cum formidine ad oppositum. Circa quod est sciendum quod talis formido uel potest esse ex parte opinantis seu opinionem habentis de aliquo, uel potest esse ex parte ipsius medii, uel potest esse ex parte ipsiusmet complexi. Uerbi gratia, de primo, si esset aliqua conclusio necessaria et scibilis, et Sortes pro ista conclusione haberet premissas necessarias, et tunc Sortes cum formidine assentiret et conclusioni et premissis, ista formido diceretur attendi ex parte ipsius opinantis. Exemplum secundi sic: si esset aliqua conclusio necessaria et Sortes pro ista conclusione haberet premissas non necessarias, sed contingentes, tunc Sortes illi conclusioni assentiret cum formidine, que quidem formido esset ex parte medii. Exemplum tertii sic: si esset aliqua conclusio que non esset necessaria, sed contingens, et Sortes assentiret illi cum formidine, illa formido diceretur attendi ex parte ipsiusmet complexi. Quantum ad secundum, sciendum est quod quoddam dicitur scibile propinquum quoddam uero dicitur scibile remotum. Scibile propinguum dicitur illud complexum firmiter uerum cui intellectus assentit sine formidine ad oppositum, propter aliquam euidentiam sumptam ex principiis, et similiter significatum illius complexi quod solet uocari significabile complexe et antiquitus uocabatur modus rei. Scibile uero remotum dicitur subiectum scibilis propinqui, accipiendo scibile propinquum pro ipsomet complexo firmiter uero, et non pro significato illius complexi, seu significabili complexe, seu modo rei. Et similiter scibile remotum dicitur res significata per subiectum talis scibili propinqui. Et sicut est distinctum de scibili, ita proportionaliter potest distingui de opinabili. Quantum ad tertium, sit prima conclusio quod omnis res mundi est scibilis, accipiendo scibile pro re significata per subiectum propositionis scibilis. Probatur, quia omnis res mundi est significabilis per istum terminum ens qui quidem terminus est subiectum alicuius complexi sciti, sicut istius: omne ens est substantia uel accidens. Secunda conclusio: omnis res mundi est opinabilis, accipiendo opinabile pro re significata per subiectum conclusionis opinate. Patet, quia omnis res mundi est significabilis per istum terminum ens, qui quidem terminus potest esse subiectum alicuius propositionis opinate. Tertia conclusio: accipiendo scibile et opinabile pro complexo scito uel opinato, adhuc idem est scibile et opinabile, prout opinio est habitus infirmus ex parte habentis eam uel ex parte medii. Patet, quia idem complexum potest sciri a Sorte et opinari a Platone. Similiter Sortes potest primo opinari aliquod complexum et postea scire illud idem; potest enim primo habere pro aliquo complexo syllogismum dyalecticum et postea demonstratiuum. Quarta conclusio: impossibile est ab aliquo idem complexum simul sciri et opinari. Patet, quia impossibile est quod aliquis assentiat alicui sine formidine et cum formidine. Hoc enim implicat contradictionem. Quinta conclusio: accipiendo scibile et opinabile pro complexo scito uel opinato et prout infirmitas assensus est ex parte ipsiusmet complexi, non idem est scibile et opinabile. Patet, quia non idem est contingens et necessarium. Et ita intellexit Aristoteles in primo Posteriorum. Ex hiis patet qualiter idem est scibile et opinabile et qualiter non. Quantum ad quartum sit prima conclusio: de impressionibus metheorologicis potest esse scientia. Probatur, nam, per primam conclusionem tertii articuli, omnis res mundi est scibilis; sed impressiones metheorologicis sunt aliqua res mundi; igitur etc. Secunda conclusio: de impressionibus metheorologicis potest esse opinio. Patet per secundam conclusionem tertii articuli, quia omnis res mundi est opinabilis. Tertia conclusio, que est responsalis ad quesitum: possibile est de impressionibus metheorologicis simul habere scientiam et opinionem. Patet, quia impressiones simul possunt significari per subiectum conclusionis scite et per subiectum conclusionis opinate. Similiter de impressionibus metheorologicis Sortes potest habere scientiam quando Plato habet de eis opinionem. Quarta conclusio: possibile est quod aliquis de impressionibus metheorologicis habeat scientiam et opinionem. Patet, quia aliquis potest formare in mente sua duas propositiones, unam scibilem et unam opinabilem, que sic se habent quod per utriusque propositionis subiectum impressiones metheorologice significentur. Sed diceres: iam dixisti in una conclusione tertii articuli quod impossibile est idem ab eodem scire et opinari. Concedo capiendo scibile et opinabile pro complexo noto, scito uel opinato; nichilominus possibile est ab eodem sciri et opinari accipiendo scibile uel opinabile pro scibili uel opinabili remoto uidelicet pro re significata per subiectum conclusionis scibilis uel opinabilis, sicut arguebatur in ratione de patre tuo pelle asinina induto. Ad rationes. Ad primam dico quod ista bene probat quod de impressionibus metheorologicis nec est scientia nec opinio, prout scibile et opinabile accipiuntur pro scibili et opinabili propinquo; nichilominus de eis potest esse scientia et opinio prout scibile et opinabile accipiuntur pro scibili et opinabili remoto. Ad secundam dico quod ista bene probat quod non est idem scibile et opinabile accipiendo scibile et opinabile pro scibili et opinabili propinquo, prout infirmitas assensus attenditur ex parte ipsiusmet complexi. Ad tertiam: quod non est uerum non contingit scire; uerum est pro scibili propinquo; nichilominus potest sciri tamquam scibile remotum. Ad quartam solet dici quod, quamuis de impressionibus metheorologicis, sicut de aliis rebus corruptibilibus, non possunt formari propositiones necessarie categorice, tamen de eis possunt formari propositiones ypotetice necessarie, sicut sunt propositiones conditionales: si tonitruum est, tonitruum est sonus factus in nubibus. Aliter potest dici quod immo de impressionibus metheorologicis possunt formari propositiones necessarie, saltem ex terminis sicut isti: ens, aliquid, etc. Uerum est tamen quod hoc non intentum est ad propositum. Ad quintam bene conceditur, sicut et Aristoteles dicit in littera, quod impressiones metheorologice secundum naturam inordinatiorem fiunt et minus regularem quam sit naturam corporum celestium. Hoc tamen non obstante, bene fiunt ita ordinate quod sufficit ad hoc quod de eis habeatur scientiam, et de hoc diffusius in alia questione dicetur. Queritur consequenter utrum impressiones metheorologice fiant secundum naturam inordinatiorem quam sit natura celi. Et arguitur primo quod non: impressiones metheorologice non fiunt secundum naturam; igitur non fiunt secundum naturam inordinatiorem. Consequentia tenet. Antecedens probatur, quia impressiones metheorologice fiunt supernaturaliter, nam communiter dicitur quod Deus tonat et quod deus pluit. Sed Aristoteles dicit in De somno et uigilia: quod omnes uel plures existimant, prestat fidem tamquam ab experientia dictum; et Commentator ibidem dicit: impossibile est ut famosum sit falsum secundum totum. Secundo ad idem: que fiunt secundum naturam, fiunt ab agente proprio et sibi simili preter agens commune, ut homo ab homine, equus ab equo. Sic autem non est de impressionibus metheorologicis: nix non generat niuem, nec grando grandinem. Tertio ad idem, nam impressiones fiunt per motum uiolentum; non igitur naturaliter. Consequentia tenet. Antecedens probatur, nam alique impressiones fiunt per ascensum uaporis, qui est de natura aque; ascensus autem uaporis est motus uiolentus. Similiter fulmen fit per descensum ignis; descensus autem ignis est motus uiolentus. Quarto, nam, dato quod impressiones metheorologice fiunt secundum naturam, probatur quod non secundum naturam inordinatiorem; nam sequitur: fiunt secundum naturam inordinatiorem, igitur fiunt secundum naturam inordinatam. Consequens est falsum. Consequentia tenet ex eo quod omnis comparatiuus presupponit positiuum. Falsitas consequentis patet, nam natura non est inordinata. Tertio enim Celi et octauo Physicorum dicitur: nichil est inordinatum eorum que secundum naturam fiunt. Quinto ad idem: fluxus et refluxus maris est quedam impressio metheorologica et fit ita ordinate sicut motus celi; igitur non omnes impressiones fiunt secundum naturam inordinatiorem quam sit natura celi. Sexto ad idem: in uniuerso nichil est inordinatum, ex eo quod uniuersum est pulcherrimum; unde Tullius: nichil uniuerso pulchrius uel amabilius, etc. In oppositum est Aristoteles primo huius, ubi dicit quod impressiones fiunt secundum naturam inordinatiorem ea que est primi elementi corporum, et per primum elementum corporum intendit celum; unde Commentator tertio Celi: elementum primum naturaliter dicitur de materia et de forma, sed ex consequenti dicitur de quolibet corpore simplici. Modo celum est primum corpus simplex, sicut patet per Aristotelem in primo Celi. In ista questione primo uidendum est quid sit intelligendum per impressiones metheorologicas; secundo uidendum est qualiter fiant secundum naturam; tertio uidendum est quali ordine fiant. Quantum ad primum, sciendum quod impressio accipitur uno modo communiter pro quacumque alteratione per quam imprimitur uel inducitur aliqua qualitas, siue sit albedo, siue caliditas, siue sit figura, etc. Et ita communiter non accipitur hic. Secundo modo accipitur magis stricte pro alteratione ad illas qualitates que immediate consequuntur qualitates primas uel actionem earum aut elementorum, sicut sunt inflammatio, congelatio, condensatio, digestio et coagulatio, et sic de similibus. Tertio modo accipitur pro mixto immediate consequente talem alterationem, sicut est nubes, grando, fulmen, etc., et etiam accidentia eorum, sicut est color nubis aut motus exalationis, sicut sunt uenti aut soni, sicut est tonitruum. Et istis duobus ultimis modis sumitur in proposito. Secundo sciendum est quod huiusmodi impressiones fiunt sub orbe Lune in regione elementari, et ut in pluribus super nos in aere, sicut est generatio uentorum, nubium et huiusmodi; et etiam aliqua earum fiunt sub terra, sicut fontium generationes. Tertio sciendum est quod alique earum sunt maioris durationis, alique uero minoris, de quo diffusius apparebit in processu. Quantum ad secundum, sciendum est primo quod hoc nomen natura non solum dicitur de principio actiuo motus, uerum etiam de passiuo, et non solum de principio actiuo motus particulari, uerum etiam de principio actiuo motus uniuersali, sicut est celum et intelligentia. Nec etiam solum dicitur de principio actiuo motus principali, uerum etiam de principio actiuo motus instrumentali, sicut est grauitas uel leuitas. Similiter non solum dicitur de principio passiuo motus remoto, sicut est materia prima, uerum etiam de principio passiuo motus propinquo, sicut est ipsum mobile quod mouetur, sicut ignis uel aqua, et hoc large accipiendo hoc nomen natura. Tunc sit prima conclusio quod impressiones metheorologice fiunt secundum naturam quantum est ex parte agentis. Patet, quia fiunt a celo et elementis, sicut dicit in littera; uult enim quod celum est causa actiua impressionum. Secunda conclusio: alique impressiones non solum fiunt secundum naturam quantum est ex parte agentis, uerum etiam quantum est ex parte passi, sicut est descensus pluuie; iste enim est cum inclinatione naturali ipsius passi. Tertia conclusio: alique impressiones fiunt uiolente quantum est ex parte passi. Patet, nam descensus fulminis et eleuatio uaporis, quamuis quantum est ex parte agentis fiant naturaliter, tamen fiunt uiolente quantum est ex parte passi. Patet ergo qualiterimpressiones metheorologice fiunt secundum naturam et qualiter non. Quantum ad tertium, sit prima conclusio: uniuersum et omnia que sunt in ipso sunt bene ordinata loco, tempore et proportione, comparando quodlibet eorum ad omnia alia. Probatur, quia omnia sunt bene disposita que sunt in uniuerso; igitur omnia que sunt in uniuerso sunt bene ordinata. Consequentia clara est de se. Antecedens patet, quia duodecimo Metaphysice dicitur quod entia nolunt male disponi. Secundo: omnia que sunt in uniuerso sunt disposita secundum quandam consonantiam et armonicam proportionem; igitur omnia que sunt in uniuerso sunt bene ordinata. Consequentia tenet; antecedens patet per Boethium in sua Musica, qui dispositionem et ordinem uniuersi uocat musicam mundanam, que non est auribus sensibilis, sed bene intelligibilis, et est debita ordinatio et proportio numero, pondere et mensura. Sed diceret aliquis contra: multa sunt in uniuerso que non sunt bene ordinata, sicut sunt monstrua et peccata et alia mala. Respondetur quod quamuis ista secundum se uidentur esse inordinata, tamen in ordine ad totum sunt ita bene ordinata quod non possent melius ordinari. Et sciendum est quod ex hoc uniuersum est pulchrius quam si talia non essent; unde, si omnia equaliter essent bona, uniuersum non esset ita pulchrum sicut modo. Bene hoc potest patere exemplo: si aliquis paries esset totaliter albus, non tamen ex hoc delitiaretur uisus sicut si in una parte esset albus et in alia niger et in alia rubeus, et sic diuersis coloribus coloratus. Ita consimili modo ymaginandum est uniuersum. Similiter si essent aliqui qui eque alte sonarent, auditus in audiendo illum sonum non tantum delectaretur sicut delectaretur quando unus cantat alte et alius basse, dummodo tamen hoc fit cum ordine; consimili modo de uniuerso. Secunda conclusio: impressiones metheorologice fiunt secundum naturam ordinatam. Patet, nam per precedentem conclusionem omnia entia mundi sunt bene ordinata. Secundo ad idem: motus celi, qui sunt causa istarum impressionum, fiunt ordinate; igitur et huiusmodi impressiones fiunt ordinate. Consequentia tenet, quia ordinatio in causa arguit ordinem in effectu. Tertio: quod huiusmodi impressiones fiant ordinate patet; quedam enim impressiones presciuntur ex aliis et consequuntur alias, sicut patebit in processu. Istud autem uidetur arguere ordinem debitum huiusmodi impressionum. Tertia conclusio: in isto ordine huiusmodi impressionum est maior difformitas quam sit in motibus celi. Patet per experientiam, quia non ita faciliter nec ad tantum tempus potest presciri pluuia sicut potest presciri coniunctio aliquarum planetarum. Quarta conclusio: huiusmodi impressiones non fiunt ita ordinate sicut motus celi. Istam conclusionem intendebat Aristoteles cum dixit: hec autem fiunt secundum naturam inordinatiorem, ita quod li in non debet exponi pro non in proposito, sed ad istum intellectum quod impressiones metheorologice fiunt secundum naturam inordinatiorem, id est minus ordinate quam motus celi, modo quo dicimus unum equum esse peiorem alio, hoc est minus bonum, quia ubi est maior difformitas et minus uniformiter fiunt, dicuntur minus ordinate fieri. Sed ita est de impressionibus metheorologicis in respectu ad motum celi; igitur etc. Ad rationes. Ad primam negatur quod huiusmodi impressiones fiant supernaturaliter. Et cum dicebatur: tamen communiter dicitur, etc., hoc uerum est, sed non a sapientibus. Et igitur ad auctoritatem Aristotelis et Commentatoris est dicendum quod illud quod plures supple: sapientes dicunt, prestat fidem; si tamen hoc plures ignorantes dicerent, non propter hoc fidem prestaret. Ad secundam: que fiunt secundum naturam fiunt a sibi simili, breuiter: hoc non est uniuersaliter uerum, immo hoc oportet intelligi de generatione et factione substantiarum perfectarum. Ad tertiam dico quod ista bene probat quod alique impressiones non fiunt naturaliter, sed uiolente, quantum est ex parte passi; nichilominus bene fiunt naturaliter quantum est ex parte agentis, sicut dicebatur in secundo articulo questionis. Ad quartam dico quod predicta auctoritas debet exponi: secundum naturam inordinatiorem, id est: minus ordinate et hoc in comparatione ad motus celi; nec tunc sequitur: igitur fiunt secundum naturam inordinatam.. Ad quintam respondetur quod non omnis fluxus et refluxus maris fit ita ordinate sicut motus celi; immo aliquando fit maior, aliquando minor. Ad sextam: illa probat quod impressiones metheorologice non fiunt inordinate; tamen, hoc non obstante, fiunt minus ordinate quam motus celi. Hoc de questione. Queritur consequenter utrum mundus iste inferior sit continuus lationibus superioribus ut uirtus eius inde gubernetur. Ista questio querit primo utrum iste mundus inferior sit continuus lationibus superioribus; secundo querit utrum uirtus istius mundi inferioris gubernetur a lationibus superioribus. De primo probatur primo quod iste mundus non est continuus lationibus superioribus; nam continua sunt quorum motus est unus secundum se; sed sic non est de isto mundo inferiori et celo, seu lationibus superioribus; igitur etc. Maior patet per diffinitionem continuorum. Minor declaratur, quia celum mouetur circulariter; ista autem inferiora, que sunt grauia uel leuia, mouentur motu recto. Secundo, continuorum extrema debent esse unum; sed sic non est de isto mundo inferiori et ipso celo; nam extremum istius mundi inferioris et extremum celi sunt diuersarum specierum, et per consequens non potest ex eis fieri per se unum, quia non se habent ad inuicem sicut actus et potentia. Tertio probatur quod nec iste mundus celo est contiguus; nam contiguorum extrema debent esse simul, Sed extrema istius mundi inferioris et ipsius celi non sunt simul. Probatur, quia non sunt in eodem loco, quia tunc requireretur ad hoc quod essent simul simultate locali. Quod non sunt in eodem loco patet, quia extremum istius mundi inferioris est in loco ignis; extremum autem ipsius celi est super locum ignis. Deinde probatur quod non totus iste mundus inferior gubernatur a lationibus superioribus seu a motibus celi, quia uoluntas humana est pars istius mundi inferioris et tamen non gubernatur a motibus celi, quia si sic, sequeretur quod non esset uirtus libera potens libere in opposita. Etiam sapiens uir dominabitur astris, quod non esset si totus iste mundus inferior gubernaretur et regeretur a motibus celi. Secundo ad idem, nam, si totus iste mundus inferior gubernaretur a motibus celi, sequeretur quod ista inferiora fierent ita ordinate sicut sunt lationes superiores; sed hoc est falsum et contra illa que dicebantur in questione precedenti. Consequentia declaratura simili, nam, si sunt duo horologia et motus unius regit motum alterius, tunc tanta esset ordinatio motus unius sicut motus alterius. Tertio ad idem: gubernare et regere denotat cognitionem, ut patet primo Politice. Motus autem celestes, cum sint accidentia, non cognoscunt, et per consequens non regunt nec gubernant ista inferiora; et similiter celum est unum corpus simplex non cognoscens. Quarto ad idem: gubernare ista inferiora est agere in ea; sed modo celum non agit in ista inferiora, quia que sic se habent quod unum agit in aliud, debent communicare in materia. Celum autem et ista inferiora non communicant in materia, ex eo quod materia celi non est subiectum generationis et corruptionis; materia autem istorum inferiorum est subiectum talium; quare una earum est alterius rationis ab alia. Quinto ad idem: aliqua fiunt infra terram ad quorum factionem non concurrit ipsum celum; igitur non omnia que fiunt in isto mundo inferiori fiunt uirtute celi. Antecedens patet, nam multa fiunt infra terram ad que non potest attingere lumen celi; sed celum illa que agit in istis inferioribus, producit mediante suo lumine; si ergo ad aliqua lumen celi non attingit, uidetur quod ad productionem talium non concurrat. Sexto: posito quod celum non moueretur, adhuc lapis molaris existens in concauo orbis Lune, remoto prohibente, descenderet. Similiter, si celum non moueretur, non est uerisimile quin, si ignis approximaretur stuppe, eam accenderet et combureret. Igitur uidetur quod non ad cuiuslibet effectus productionem in isto mundo inferiori concurrat motus celi, et per consequens non quelibet actio in isto mundo inferiori gubernatur et regitur a motibus celi. In oppositum est Aristoteles in primo huius, tractatu primo, capitulo secundo, ubi dicit ista uerba: est autem ex necessitate continuus iste mundus lationibus superioribus, ut omnis ipsius uirtus gubernetur inde. In ista questione primo uidendum est utrum iste mundus inferior sit continuus uel contiguus ipsi celo; secundo uidendum est utrum omnis uirtus istius mundi inferioris gubernetur a celo. Quantum ad primum, sciendum est primo quod per mundum inferiorem intenditur ista tota massa que est infra orbem Lune, seu in concauitate celi, que quidem massa aggregata est ex mixtis et quatuor elementis. Secundo sciendum est quod potest ymaginari primo de isto mundo inferiori quod tota materia istorum inferiorum esset una massa continua, extensa circumquaque usque ad orbem Lune, ita quod materia aeris circumstantis Sortem esset continua materie ipsius Sortis; nam, si Sortes corrumpitur et ad ymaginationem maneat materia eius, sic tamen quod de eius potentia non educeretur alia forma, et similiter si forma aeris circumstantis Sortem corrumperetur absque hoc quod alia forma de potentia materie ipsius aeris educeretur, ille due materie essent ad inuicem continue et non essent propinquiores tunc quam prius erant; ergo uidetur quod etiam prius erant continue, et ita argueretur de aliis. Et secundum istam ymaginationem potest teneri quod iste mundus inferior esset una massa continua recte, sicut unus paries est continuus, quamuis eius una pars sit informata albedine, alia modo nigredine et alia rubedine, etc. Et ita proportionaliter de tota massa materie istius mundi inferioris et formis substantialibus potest dici. Et ulterius secundum istam ymaginationem potest dici quod materia totius mundi accipiendo mundum pro aggregato ex celo et isto mundo inferiori esset una massa continua, quamuis una pars materie, puta celum, esset satiata forma quam habet et materia istorum inferiorum non, et quod propter hoc materia celi non est subiectum generationis et corruptionis, qualiter tamen est materia istorum inferiorum. Et secundum istam ymaginationem ulterius potest dici quod iste mundus inferior continuus est ipsi celo, nec oportet quod omnes partes eiusdem continui moueantur uno motu consimili; nam Secana est una massa continua, et tamen una eius pars potest moueri uersus unam partem et alia uersus aliam. Oportet ueruntamen istud esse contra communiter loquentes; communiter enim dicitur quod ad hoc quod aliqua sint continua, requiritur quod ultima eorum sint unum per se; sed modo, quia ultimum istius mundi inferioris et ultimum ipsius celi non sunt unum per se nec constituunt unum per se, cum sint diuersarum specierum et unum non est in potentia ad reliquum, sequitur istum mundum inferiorem non esse continuum ipsi celo, et consimili ratione nec aer circumstans Sortem est continuus Sorti. Et cum arguebatur: materia Sortis et materia aeris circumstantis Sortem sunt continue; ergo Sortes et aer sunt continui, negetur antecedens. Et cum arguebatur: si starent sine formis, essent continue, admittatur. Et cum dicebatur: nunc sunt ita propinque sicut tunc, admittatur. Et cum ulterius dicebatur: igitur nunc sunt continue, negatur consequentia, quia continuitas non attenditur solum penes propinquitatem partium, sed etiam penes hoc quod ultima eorum sint unum illorum supple: que sunt continua. Sed modo, cum partes materie sunt informate formis distinctis specie, non constituunt unum per se, cum ex distinctis specie quorum unum non est in potentia ad aliud non potest fieri unum per se. Finaliter igitur dicendum est secundum communiter loquentes quod iste mundus inferior non est continuus ipsi celo, sed contiguus. Patet, nam ultima eorum non sunt unum sed simul, ex eo quod inter ea nullum est medium. Quantum ad secundum, sciendum est primo quod per uirtutem istius mundi inferioris debemus intelligere non solum uirtutem actiuam, uerum etiam passiuam, et per gubernare debemus intelligere idem quod agere, sicut principale agens intelligendo bonum finem. Secundo sciendum est quod illud dicitur fieri a motibus supercelestibus quod fit ab intelligentiis et corpore celesti totaliter moto. Tune sit prima conclusio: celum per suum motum agit in ista inferiora. Patet per experientiam, nam uidemus quod Sol per accessum ad nos et recessum in obliquo circulo est causa generationis et corruptionis multorum in hoc mundo. Cum enim Sol accedit ad nos, sicut in uere, incipiunt florere arbores et generantur de nouo multe albe; et iterum per recessum a nobis, sicut in autumno, huiusmodi e contrario tendunt ad corruptionem; unde Aristoteles, in secundo De generatione: motus Solis in obliquo circulo est causa generationis et corruptionis in istis inferioribus. Similiter in secundo Physicorum: homo generat hominem et Sol. Item experimur quod mare fluit et refluit secundum motum Lune, quod non esset nisi ageret in ista inferiora. Item aliqui planete per eorum accessum causant frigiditateministis inferioribus, aliqui uero caliditatem. Item in certis temporibus est generatio aliquorum animalium et similiter aliquarum plantarum, sic quod non in aliis temporibus, sicut experimur. Ex omnibus istis sequitur quod celum agit in ista inferiora, immo adhuc astrologi dicunt quod celum agit in ista inferiora fortunia et infortunia, propter quod ipsi sciunt, scita natiuitate alicuius hominis, an talis in futuro prosperabitur uel non. Secunda conclusio: celum agit in ista inferiora triplici instrumento, uidelicet motu, lumine et influentia. Motu quidem, quia motu celo mouetur spera ignis et superior pars aeris una cum ipso, sicut postea uidebitur. Ex quo apparet quod celum motu suo agit in ista inferiora. Similiter celum agit in ista inferiora suo lumine. Patet, quia celum per lumen causat calorem in istis inferioribus, de quo etiam postea dicetur. Similiter celum agit in ista inferiora influentia. Patet, nam aliqua fiunt in terra, sicut metalla et consimilia, ad que non attingit lumen celi; igitur oportet dicere quod celum sua influentia concurrat ad talium productionem. Similiter etiam mare fluit et refluit quando Luna est in puncto medie noctis, nec tunc eius lumen attingit mare; ideo oportet dicere quod Luna sua influentia sit causa talis fluxus maris. Est sciendum quod talis influentia est una qualitas distincta a lumine et est qualitas insensibilis, diffusa per totum medium, recte sicut est species coloris. Differt a lumine, quia lumen est qualitas sensibilis; huiusmodi autem influentia est qualitas insensibilis. Similiter influentia non impeditur per aliquid opacum; lumen autem impeditur per aliquid opacum, sicut per murum uel per aliquid huiusmodi. Similiter lumen causatur solum ab astro; influentia autem causatur a qualibet parte celi. Tertia conclusio: omnis uirtus naturalis huius mundi inferioris gubernatur a celo. Patet, quia aliqua uirtus naturalis huius mundi inferioris gubernatur a celo, sicut patet ex dictis, et non plus una quam alia; igitur etc. Secundo, quia motus celi est primus motuum; igitur omnes alii motus ab ipso dependent, et celum mediante suo motu est causa cuiuslibet motus in istis inferioribus; ergo etc. Tertio, quia solus motus celi est eternus; igitur uidetur quod sit regula istorum motuum inferiorum, et per consequens motus istorum inferiorum et actiones gubernantur et reguntur a motu celi. Ex ista conclusione sequitur quod oportet istum mundum inferiorem esse contiguum ipsi celo. Patet; aliter enim celum non posset agere in ipsum mundum inferiorem. Si enim inter istum mundum inferiorem et ipsum celum esset spatium uacuum, celum non posset agere in ista inferiora, ex eo quod in uacuo non esset aliquod subiectum receptiuum luminis et influentie celi quod esset delatiuum istorum in mundum inferiorem. Nichil enim agitin distans nisi per medium: si igitur deficeret medium receptiuum actionis, non posset fieri actio in distans. Quarta conclusio: celum non agit in uoluntatem cogendo ipsam, sed bene inclinando ipsam. Patet, aliter enim actus uoluntatis non essent liberi, quod est falsum, quia experimur quod libere fiunt in nobis actus uoluntatis. Ad rationes. Ad primam concedo quod mundus iste inferior non est continuus lationibus superioribus, sicut due prime rationes probant. Et cum Aristoteles dicit quod iste mundus inferior est continuus celo, etc., oportet exponi pro li continuus idem quod contiguus, et ideo utitur isto nomine continuus improprie. Uel forte littera habet contiguus et potest esse ex uitio translatoris uel scriptoris, unde communiter expositores pro continuus exponunt contiguus. Ad tertiam: quecumque sunt contigua, eorum ultima debent esse simul, concedo. Et quando dicitur quod sic non est de ultimo celi et istius mundi, negatur: bene sunt simul propter hoc quod inter ea nullum est medium. Ad alias rationes quibus probatur quod iste mundus non gubernatur a celo nam uoluntas, etc., de hoc dictum est in ultima conclusione. Ad secundam: sequitur quod ista inferiora fierent ita ordinate sicut motus celi, negatur, quia non omnia reguntur a lationibus superioribus, puta uoluntas humana et actus eius. Etiam posito quod omnia indifferenter et equaliter gubernarentur a celo, tamen, quia est maior difformitas in istis inferioribus, non apparet ibi tanta ordinatio sicut in motibus celi. Ad tertiam conceditur quod nec motus celi nec celum, circumscripto motore, cognoscit. Nichilominus intelligentia mouens celum et producens motum cognoscit, et hoc sufficit ad hoc quod large loquendo dicamus celum regere et gubernare ista inferiora. Ad quartam: celum non agit, etc., negatur. Et cum dicebatur: quia celum et ista inferiora non communicant in materia, admittatur. Et propter hoc bene conceditur quod celum non agit in ista inferiora sic quod ista inferiora reagant in ipsum celum, seu non agit in ista inferiora mediante qualitate habente contrarium in materia. Et propter hoc non oportet quod celum et ista inferiora communicent in materia. Unde, si aliqua agerent et paterentur ad inuicem, tunc bene oporteret quod communicarent in materia; sed sic non est de celo et de istis inferioribus: ista enim inferiora non agunt in celum, quamuis tamen bene e contrario. Ad quintam respondetur quod quamuis celum non concurrat ad productionem eorum que fiunt in terra suo lumine, tamen concurrit ad productionem eorum sua influentia. Ad ultimam respondetur quod si celum quiesceret, forte, naturaliter loquendo, lapis in concauo orbis Lune non descenderet, nec ignis applicatus stuppe in eam ageret. Sed finaliter, secundum ueritatem loquendo, quamuis Commentator non dixisset, sic dicendum est: quod quamuis celum quiesceret, et tamen prima causa influentiam suam non retraheret, adhuc lapis descenderet et ignis combureret stuppam. Sed si prima causa omnem suam influentiam retraheret, omnia subito adnichilarentur. Unde ymaginandum est quod omnia bene et semper ab ipso primo dependent in esse et in conseruari sicut lumen dependet a corpore luminoso; unde quam cito corpus luminosum retraheretur, tam cito lumen in medio desinit esse. Ita, tam cito omnia entia a primo in nichil caderent, quam cito prima causa omnem suam influentiam retraheret. Etarguitur primo quod non, nam, si sic, sequeretur quod si cessaret motus celi, ista inferiora essent magis perfecta quam sunt modo et melius ordinata; sed hoc est falsum et contra prius dicta. Et consequentia probatur, nam, si cessante motu celi cessarent motus istorum inferiorum, sequeretur quod cessante motu celi ista inferiora manerent perpetua et si sic, essent perfectiora quam modo et melius ordinata, ut uidetur. Cum enim non essent aliqui motus in istis inferioribus, non esset alteratio, et per consequens nec generatio nec corruptio. Secundo, nam, cessante motu celi, non ex hoc cessaret illuminatio et influentia celestis; sed illuminatione et influentia celesti manente, adhuc possunt fieri motus in istis inferioribus, sicut alie alterationes et huiusmodi. Tertio sic: cessante motu celi, non est uerisimile quin, si adhuc ignis approximaretur stuppe, ageret in ipsam et unum contrarium applicatum alteri ageret in ipsum. Quarto ad idem: intelligentie et celum mediante solo motu regunt ista inferiora et motus et actiones istorum. Igitur, quamuis cessante motu celi non ita ordinate fierent motus et actiones istorum inferiorum, non tamen propter hoc desinerent esse totaliter, scilicet si celum non moueretur. Et potest exemplificari de hoc, nam in absentia rectoris alicuius politie non totaliter desinit regimen illius politie, quamuis illa politia non ita bene regatur in absentia illius rectoris politie sicut in presentia. Oppositum uidentur dicere dicta posita in precedenti questione: dicebatur enim quod celum per suum motum regit et gubernat ista inferiora, et similiter motus et actiones ipsorum. Secundo ad idem: cessante causa, cessat effectus; sed motus celi est causa istorum motuum inferiorum; igitur etc. Et precipue in essentialiter ordinatis, cessante primo, cessant postrema. Modo, quia cause effectiue secundarie, sicut sunt ista agentia inferiora, sunt subordinate causis uniuersalibus, sicut intelligentiis, igitur, cessante actione intelligentiarum qua mouent suos orbes, uidentur etiam cessare actiones istorum agentium inferiorum. Breuiter, ista propositio: cessante motu celi, cessarent motus istorum inferiorum secundum quod habemus ex logica, equiualet uni conditionali, uel causali uel temporali; et ergo intellectus questionis est: utrum, si cessarent motus celi, etiam cessarent motus istorum inferiorum, uel quia cessarent, uel dum cessarent motus celi, cessarent motus istorum inferiorum. Modo aliqua conditionalis potest esse uera cuius tamen antecedens est impossibile, ut ista: si asinus uolat, asinus habet pennas; et ergo, stante quod impossibile est naturaliter cessare motum celi, tamen potest queri, si cessaret, quid fieret de motu istorum inferiorum. Et ad uidendum hoc suppono primo quod celum agit in ista inferiora triplici instrumento, scilicet motu, lumine et influentia hoc prius declaratum est. Et ulterius sciendum est quod celum per motum agit in ista inferiora dupliciter. Uno modo immediate, scilicet mouendo ignem secum sibi propinquum. Alio modo celum agit in ista inferiora per suum motum mediate, isto modo quod quia celum mouetur localiter, aliquando una pars celi est presens alicui parti quiescenti in isto mundo, et deinde alia, et sic aliter et aliter influit illi parti secundum quod est alia et alia influentia et aliud et aliud lumen secundum alterius et alterius partis celi presentiam. Tune sit prima conclusio: si celum cessaret a quolibet istorum trium, uidelicet tam a motu quam a lumine quam ab influentia, sic quod non moueretur nec ageret aliquod lumen in ista inferiora nec aliquam influentiam, nulla fieret actio neque motus in istis inferioribus. Patet, nam in essentialiter ordinatis, cessante primo, cessant postrema. Similiter, si essent decem rote et prima moueret secundam, nec secunda moueretur aliunde, et secunda tertiam, etc., stante prima, starent alie. Sic in proposito ymaginandum est de celo et isto mundo inferiori. Secunda conclusio: si celum cessaret a motu solum, et non a lumine nec ab influentia, non propter hoc cessarent motus et actiones istorum inferiorum. Patet, quia adhuc Sol suo lumine calefaceret ista inferiora et similiter sua influentia alteraret ea, quibus alteratis, alterarent alia. Uerum est tamen quod, si celum cessaret a motu solum, aliter fierent actiones in istis inferioribus quam modo fiant. Patet, quia Sol non sic diuersimode applicaretur istis inferioribus sicut si celum moueretur. Sed contra conclusionem diceret aliquis: motus celi localis est primus omnium motuum istorum inferiorum; igitur uidetur quod ipso cessante, omnes alii motus inferiores cessent. Respondetur quod bene uerum est quod motus celi est causa et primus omnium motuum aliorum qui fiunt isto modo qualiter iam fiunt; tamen, hoc non obstante, si ipse cessaret, adhuc fierent motus et actiones istorum inferiorum, sed aliter tunc quam modo. Et igitur, si celum quiesceret, stante lumine et influentia, nullum mixtum perfectum generaretur, cum ad generationem mixti perfecti requiritur quod Sol et planete aliter et aliter se habeant secundum accessum et recessum ad ista inferiora. Et ergo fetus stat in uentre tempore determinato per motum Solis; et etiam, sicut uidemus, arbores per accessum Solis pullulant, per recessum uero Solis arescunt. Similiter, stante celo in quiete, mixta perfecta bene durarent per aliquod tempus, deinde corrumperentur in alia mixta imperfecta, deinde tandem resoluerentur in elementa; et tunc fieret continua generatio et corruptio elementorum, ita quod tandem elementa calida essent sub Sole et elementa frigida fluerent ad alia loca ad oppositum. Tertia conclusio: si celum moueretur unico motu, scilicet motu diurno, adhuc fierent actiones et motus, generationes et corruptiones in istis inferioribus, licet tunc aliter quam modo. Patet, quia Sol aliquando accederet et aliquando recederet. Uerum est tamen quod tunc non esset hiems nec estas, nec esset distinctio temporum nisi per diem et noctem. Et ergo sequitur quarta conclusio, quod ad hoc quod fiant actiones et motus, generationes et corruptiones in istis inferioribus, sicut modo fiunt requiruntur duo motus, scilicet motus diurnus et obliquus scilicet planetarum. Et secundum hoc Sol accedit et recedit ad nos uel a nobis. Quinta conclusio: si celum esset uniforme in suis partibus ita quod Sol esset consimilis influentie sicut pars orbis sibi propinqua, et celum moueretur, nihil de nouo generaretur. Patet, quia a uoluntate antiqua non prouenit actio noua, secundum naturaliter loquentes, nisi mediante celo aliter et aliter se habente. Sed modo, si celum esset uniforme in suis partibus, non se haberet aliter nec in toto nec in parte quoad lumen et influentiam, sed semper consimili modo; et igitur bene factum est quod celum est dissimile in suis partibus, sic scilicet quod Sol habeat aliam influentiam quam alia pars orbis et unus planeta aliam quam alius. Sexta conclusio: si celum cessaret a lumine et influentia, non tamen a motu locali, nihil ageret in ista inferiora nisi forte quod moueret ignem secum. Patet: quod agit in ista inferiora, hoc est mediante lumine et influentia, et mouetur localiter ut aliter et aliter secundum alias et alias partes possit influere. Ad rationes. Ad primam dico quod si omnia ista inferiora essent perpetua, non essent ita bene ordinata sicut modo, nec uniuersum esset ita pulchrum sicut modo. Decor enim uniuersi est quod modo generentur aliqua et postea corrumpuntur et postea generantur altera. Ad secundam bene concedo quod si celum cessaret a motu, non tamen a lumine et influentia, adhuc fierent actiones et motus in istis inferioribus, quamuis non eodem modo sicut nunc, sicut dictum est in questione. Ad tertiam ex eadem radice. Ad quartam consimili modo. Et sic patet ad questionem. Et arguitur primo quod non, nam, si sic, sequeretur quod mundus esset eternus. Consequens est falsum: est enim contra ueritatem; ueritas enim est quod mundus incepit per creationem. Consequentia tenet, nam impossibile esset opiniones easdem infinities reiterari in hominibus nisi mundus esset eternus. Secundo: intellectus non uariat suum iudicium de eodem; ergo opiniones non uariantur nec reiterantur. Consequentia tenet, nam ad hoc quod intellectus uarietur in opinione de eadem re, oportet eum uariare suum iudicium. Sed antecedens patet ex eo quod sic uidetur esse de intellectu sicut de sensu; sed sensus non uariat iudicium suum de suo sensibili: non enim quod modo iudicat albedinem, postea iudicat nigredinem. Tertio sic: nulle opiniones reiterantur; ergo falsum est quod eedem opiniones infinities reiterentur in hominibus. Consequentia tenet. Antecedens probatur, nam, si aliqua opinio reiteraretur, sequeretur quod idem numero post eius corruptionem posset redire, quod est contra philosophice loquentes. Quarto ad idem: scientie sunt eterne; ergo, postquam habita est scientiam de uno, numquam corrumperetur; et per consequens non amplius de illo erit opinio, sed semper scientia. Quinto: alique ueritates sunt ita euidentes quod intellectus non potest eis assentire cum formidine; ergo circa illas non contingit esse opinio; ergo non circa quamcumque ueritatem contingit infinities opiniones reiterari; primum enim principium est ita euidens quod intellectus non potest ei dissentire nec assentire cum formidine. Sexto ad idem: si questio esset uera, sequeretur quod aliquando esset uel fuisset uel foret aliquod tempus in quo quasi omnes homines errarent. Hoc falsum est. Falsitas patet per Aristotelem in primo Rhetorice, ubi dicit sic: autem homines, ut plurimum, attingunt ad ueritatem. Consequentia tenet, quia illo tempore quo ista opinio communiter uariaretur quod mundus esset eternus, communiter homines errarent. In oppositum est Aristoteles in littera, dicens quod contingit easdem opiniones infinities reiterari. In ista questione uidendum est circa quas materias contingit fieri uariationem opinionum et circa quas non; secundo uidebitur quomodo contingit fieri uariationem huiusmodi opinionum; tertio uidendum est de causa efficiente uniuersali huiusmodi uariationis; quarto uidendum est de causa efficiente particulari huiusmodi uariationis; quinto, de causa finali huiusmodi uariationis. Quantum ad primum, sciendum est primo quod quedam sunt ueritates ita euidentes quod circa eas non contingit esse opiniones, sed scientiam uel intellectum, sicut est ueritas primi principii. Ipsum enim est ita euidens in sua ueritate quod quam cito intellectus circa ipsum considerat, ei assentit nec potest ei dissentire, cum intellectus naturaliter inclinatus sit ad assentiendum uero sibi euidenti, sicut lapis naturaliter inclinatus est ad descendendum. Et quia circa huiusmodi ueritates non contingit esse opiniones, etiam circa huiusmodi ueritates non contingit opiniones reiterari. Secundo est sciendum quod alique partes alicuius contradictionis sic se habent quod non est maior ratio pro una parte quam pro alia, quamuis in ueritate una earum sit uera; que tamen sit illa, latet homines. Ft circa tales partes etiam non contingit esse opiniones, nec circa tales contingit opiniones reiterari. Uerbi gratia, nam sic se habent partes istius contradictionis, omnes stelle sunt pares; non omnes stelle sunt pares sic intelligendo: tota multitudo stellarum est numerus par; non tota multitudo stellarum est numerus par; quelibet enim istarum est equaliter dubia. Tertio est sciendum quod alique partes eiusdem contradictionis sic se habent quod una pars est magis probabilis quam alia; immo aliquando falsa est magis probabilis quam uera, cum nihil prohibeat quedam falsa esse probabiliora quibusdam ueris. Et circa tales partes contradictionis contingit esse opiniones, et circa eas contingit opiniones reiterari. Et alique de illis sic se habent quod circa unam istarum solum contingit esse duas opiniones, et sic se habet ista: anima intellectiua est indiuisibilis. Aliqua autem sic se habet quod circa eam contingit esse plures opiniones duabus, et sic se habet ista: mundus est perpetuus. Unde aliqui opinabantur quod mundus esset perpetuus et a parte ante et a parte post; aliqui quod esset perpetuus a parte post et non a parte ante; aliqui autem quod nec esset perpetuus a parte ante nec a parte post. Quarto est sciendum quod aliqua sunt circa que reiterantur opiniones diuersimode absque mutatione illarum rerum circa quas uariantur huiusmodi opiniones et reiterantur, sicut est de eternitate mundi; similiter de indiuisibilitate anime intellectiue: absque enim mutatione ueritatum circa ista, reiterantur et uariantur opiniones circa ea. Alia autem sunt ex quorum mutatione uariantur opiniones et assensus circa ea; unde ex uariatione rei aliquando opinamur quod talis cibus sit sanus in tali tempore et insanus in alio. Similiter quod in tali loco expedit esse talia edificia et in tali talia, et sic de consimilibus. Quinto est sciendum quod non solum fit opinionum uariatio in speculatiuis, uerum etiam in practicis, ut in legibus, in artibus mecanicis, in ydeomatibus, in modo tradendi scientias et in consimilibus; unde nos uidemus quod in artibus mecanicis magis fit uariatio: tunice enim que sic forte aliquando placebant, nunc displacent, et e conuerso. Similiter ydeomata in regionibus per processum temporis ualde uariantur. Similiter sepe fit uariatio in modo tradendi scientiam; hoc uidemus, nam Antiqui alio modo tradiderunt scientias et in alio modo loquendi quam Moderni, sicut patet in libris Antiquorum. Sic ergo patet circa quam materiam contingit huiusmodi uariatio et opinionum reiteratio. Quantum ad secundum, sciendum est quod opinio aliquando mutatur in opinionem contrariam, aliquando autem simpliciter in ignorantiam. Hoc patet, nam quandoque in aliquo studio magistri habent aliquam opinionem et postea per processum temporis opinionem contrariam; et aliquando simpliciter illam opinionem dimittunt, non habentes de ea opinionem, nec circa eam amplius considerant. Et sic patet qualiter diuersimode contingit opinionem mutari. Etiam aliquando aliqua opinio mutatur in una regione et non in aliis; aliquando in pluribus. Quantum ad tertium, sit ista conclusio: huiusmodi uariatio fit effectiue a corpore celesti tamquam ab agente uniuersali et generali. Patet ex precedentibus duabus questionibus, nam ista inferiora reguntur ab illis superioribus, sicut prius dicebatur; ergo causa uariationis in istis inferioribus est influentia celestis. Istud etiam patet per astrologos, ponentes quod aliquando fiunt alique magne coniunctiones que sunt cause inceptionis quarundam sectarum et opinionum que diu durant, si non sint mediocres; si autem sint parue, tunc sunt cause inceptionis sectarum et opinionum que per modicum tempus durant. Quantum ad quartum, dico quod causa agens particularis uariationis opinionum potest esse depopulatio que potest fieri per diluuium uel per mortalitatem, ita quod postquam homines perierunt per diluuium uel per mortalitatem, postea noui nouas inueniunt opiniones. Similiter uariatio opinionum in aliquo regno potest fieri per guerras in illo regno; unde, cum sunt guerre in aliquo regno, homines non possunt insistere studio, sed oportet eos insistere aliis, et sic potest accidere uariatio opinionum in regno. Etiam potest fieri propter sterilitatem; unde, acquisitis necessariis, Antiqui inceperunt philosophari. Similiter potest accidere uariatio opinionum propter uariationem complexionum et inclinationum hominum; unde aliquando homines magis inclinantur ad praxim quam ad speculandum, et hoc aliquando accidit propter malitiam hominum. Cum enim speculatiui non honorentur, qui bene insisterent speculationibus ponunt se ad practicam, sicut tempore hodierno experimur. Plures enim se dant legibus quam artibus, et isto modo opiniones uariantur in ignorantiam et non in opinionem contrariam. Quantum ad quintum, potest dici quod causa finalis huiusmodi uariationis et reiterationis opinionum est decor uniuersi, unde propter talem uariationem uniuersum est pulchrius. Unde propter aliquam rem in se turpem una tota multitudo potest fieri pulchrior, sicut potest apparere picturis. Alia causa similiter huiusmodi uariationis potest esse exercitium et intellectus hominum delectatio, quia delectatur in nouitatibus et uariationibus. Ad rationes. Ad primam dico quod secundum Philosophum conceditur quod mundus est eternus, et isto sumpto infinities eedem opiniones reiterantur; cuius causa dicta est in questione, quia infinities consimiles fiunt coniunctiones planetarum que aliquando erant, que sunt causa huiusmodi uariationis et reiterationis opinionum, Ad secundam dico quod non est simile de sensu et intellectu; nam bene contingit intellectum errare circa intelligibile, non autem contingit sensum errare circa suum proprium sensibile, ut dicit Aristoteles secundo De anima, appositis tribus condicionibus quas Temixtius ibi apponit. Ad tertiam dicendum est quod dictum Aristotelis debet intelligi quod eedem opiniones, hoc est consimiles, ita quod dictum Aristotelis debet intelligi de eisdem opinionibus in specie, non autem in numero. Ad quartam concedo quod scientie sunt eterne secundum speciem, non autem secundum numerum, immo non adhuc simpliciter et continue scientie eterne sunt secundum speciem, licet intercise, ita quod ante quodlibet tempus fuit scientiam et post quodlibet tempus erit scientiam. Ad quintam patet ex dictis in questione. Ad sextam respondetur quod dictum Aristotelis, cum dicit homines ut plurimum attingunt ad ueritatem, hoc debet intelligi quod hoc est uerum in agibilibus et in factis particularibus, de quorum numero non est eternitas mundi, et ex hoc patet solutio argumenti. Hoc de questione. Et arguitur quod sic. Et primo quod sint continue proportionalia in quantitate; nam elementa sunt equalia in quantitate; ergo sunt continue proportionalia in quantitate. Consequentia tenet, nam, si sint quatuor termini qui sic se habent quod qualis est proportio primi ad secundum, talis etiam est secundi ad tertium et similiter tertii ad quartum, illi sunt continue proportionales ad inuicem. Sed si sint equalia in quantitate, tunc qualis est proportio ignis ad aerem, talis est proportio aeris ad aquam, et similiter aque ad terram. Antecedens probatur, nam si elementa essent inequalia in quantitate et magnitudine, tunc etiam essent inequalia in uirtute, cum in maiori magnitudine sit maior uirtus. Sed hoc est falsum, nam si essent inequalia in uirtute, tunc illud quod esset maioris uirtutis cetera corrumperet, cum elementa sint ad inuicem contraria. Secundo uidetur quod sint continue proportionalia in raritate, nam, in quanto ignis est rarior aere, in tanto aer est rarior aqua, et aqua est rarior terra; et sic consimiliter in densitate, cum ex uno pugillo terre fiunt decem aque, et ex uno aque decem aeris, et sic ultra. Ex hoc etiam argueretur quod continue essent proportionalia in magnitudine; nam uidetur quod taliter se habeant ad inuicem in magnitudine qualiter se habent ad inuicem in raritate et densitate. Tertio uidetur quod sint proportionalia in grauitate et leuitate: in quantum enim ignis est leuior aere, in tantum aer est leuior aqua et in tantum aqua est leuior terra; et in quantum terra est grauior aqua, in tantum aqua est grauior aere, et sic ultra. In oppositum arguitur probando quod elementa non sint continue proportionalia in quantitate, nam, si sint, sequitur quod in quanto ignis esset maior aere et aer maior aque, quod in tantum aqua esset maior terra; sed hoc est falsum. Consequentia tenet ex diffinitione continue proportionalium. Falsitas consequentis patet, nam aqua non est maior terra, et ad minus non in tantum in quantum aer est maior aqua; nam, si sic, sequeretur quod, sicut aer circuit, ambit et cooperit totam aquam, ita etiam aqua ambiret et cooperiret totam terram. Hoc autem est falsum, sicut patet per experientiam. In ista questione primo uidendum est de intellectu quorundam terminorum; secundo uidendum est an elementa sint equalia; tertio uidendum est de quesito principali, an sint continue proportionalia. Quantum ad primum, sciendum est quod per elementa, prout elementum accipitur in proposito, intelligo elementa pura uel corpora eis similia. Secundo sciendum est quod continua proportionalitas et geometrica, de qua intendimus in proposito, dicitur similitudo proportionum terminorum sic se habentium ad inuicem quod qualis est proportio primi ad secundum, talis est secundi ad tertium, et sic deinceps. Uerbi gratia: 8, 4, 2, 1. Isti termini dicuntur ad inuicem continue proportionales, nam sicut 8 ad 4 est proportio dupla, ita similiter 4 ad 2, et similiter 2 ad 1. Proportionalitas autem geometrica discontinua est quando non est eadem proportio primi ad secundum sicut secundi ad tertium, licet bene sit eadem proportio primi ad secundum sicut tertii ad quartum. Uerbi gratia: 6, 3, 2, 1. Isti termini sunt proportionales discontinue: sunt enim proportionales, quia sicut proportio 6 ad 3 est dupla, ita similiter proportio 2 ad 1 est dupla; sed non sunt proportionales continue, quia non se habent 3 ad 2 sicut 6 ad 3: 3 enim ad 2 est proportio sesquialtera; 6 autem ad 3 est dupla. Et differt proportionalitas continua a discontinua, quia minimus numerus terminorum in quibus potest reperiri proportionalitas continua est numerus ternarius, sed minimus numerus terminorum in quibus reperiri potest proportionalitas discontinua est numerus quaternarius. Conueniunt autem in hoc quod non est dare maximum numerum terminorum in quibus aliqua earum potest reperiri, sed quocumque dato, dabilis est maior in quo quelibet predictarum proportionum potest inueniri. Disproportionalitas autem dicitur proportionum dissimilitudo, uerbi gratia sicut hic: 4, 3, 2, 1. Sicut enim se habent 4 ad 8, ita non se habent 2 ad 1. Similiter, sicut se habent 4 ad 3, ita non se habent 3 ad 2. Quantum ad secundum, sciendum est quod elementa possunt ymaginari equalia quadrupliciter: primo modo in extensione; secundo modo in uirtute; tertio modo in materia; quarto modo in spissitudine. De primo ergo sit prima conclusio: elementa non sunt equalia in quantitate seu extensione. Patet, quia ignis est maior aere et aer maior aqua et aqua terra; unde, nisi aer et ignis essent maiores terra et aqua, non sufficerent ad implendum speram inter nos et celum, quod tamen est necessarium ne sit uacuum. Secunda conclusio: nec sunt equalia in uirtute. Patet, nam uidemus quod modicus ignis consumit multum aerem; ergo, si modicus ignis est maioris uirtutis quam sit multus aer, et cum orbis ignis sit maior quam sit orbis aeris, sequitur etiam quod sit maior in uirtute. Secundo: si elementa essent equalia in uirtute, sequeretur quod terra esset tante uirtutis sicut aliquod aliorum elementorum; quod est falsum, quia, accepta aliqua terra equalis quantitatis cum alio elemento, ipsa habet minorem uirtutem quam illud elementum, et propter hoc terra in mixtis habundat quantum ad quantitatem. Per istam conclusionem excluditur una opinio que dicit omnia elementa esse equalia in uirtute, sed non in magnitudine. Tertia conclusio est quod elementa non sunt equalia secundum materiam, id est non quodlibet elementum habet tantum de materia sicut aliud. Patet, nam si sic, cum aqua sit rarior quam terra, si cum hoc haberet tantum de materia sicut terra, oporteret quod esset multo maior quam sit terra. Modo hoc est falsum, quia tunc terra totaliter esset aquis cooperta. Sed diceret aliquis: immo aqua est maior terra, sed tamen celum eleuat aquam maris plus quam terra sit eleuata et preseruat terram ex una parte sicca et non aquis cooperta propter generationem et conseruationem animalium. Breuiter hoc non ualet, nam si hoc esset uerum, demonstratio Aristotelis in secundo Celi non ualeret, qua demonstrat spericitatem aque, nam in ista demonstratione presupponitur quod aqua semper tendit ad locum decliuiorem et bassiorem; modo hoc esset falsum si aqua maris sic per celum esset eleuata. Per istam conclusionem excluditur una opinio que ymaginatur elementa esse equalia secundum materiam. Ymaginatur quod terra tantum habeat de materia sicut aqua, et aqua tantum sicut aer et sic ultra. Sed quia terra est magis densa quam sit aer, ipsa est minus extensa quam sit aer, non obstante quod tantum habeat de materia sicut aer. Unde ista opinio ymaginatur quod tota materia prima equaliter sit diuisa in materias elementorum, excepta illa parte materie que est materia mixtorum, Quarta conclusio: nec spissitudines orbium elementorum sunt equales; nam, si sic, tunc tantum esset de concauo aeris usque ad concauum ignis quantum est de concauo ignis usque ad concauum orbis Lune; et similiter tantum esset de centro Terre usque ad concauum aeris, quantum esset a concauo aeris usque ad concauum orbis Lune. Sed hoc est falsum. Consequentia primi patet ex eo quod spissitudo orbis aeris est spatium inter concauum aeris et concauum ignis, et similiter spissitudo orbis ignis est spatium inter concauum orbis ignis et concauum orbis Lune. Consequentia autem secundi patet eo quod distantia a centro Terre usque ad concauum aeris est spissitudo duorum elementorum, scilicet terre et aque, sicut distantia a concauo aeris usque ad concauum orbis Lune, scilicet aeris et ignis. Per istam conclusionem excluditur opinio illorum qui ymaginabantur quod tota semidyameter istius mundi inferioris esset diuisa in quatuor partes equales quarum una esset distantia a centro Terre usque ad conuexum Terre, secunda autem esset distantia a concauo aque usque ad eius conuexum, tertia uero esset distantia a concauo aeris usque ad eius conuexum, quarta uero esset distantia a concauo ignis usque ad eius conuexum. Ista opinio exclusa est per predictam conclusionem. Et est sciendum quod si ista opinio esset uera, possent alique conclusiones curiales deduci ex principiis et conclusionibus geometrie. Unde, sumpta ueritate opinionis, posset inueniri et geometrice demonstrari in qua proportione se habeat aggregatum ex terra et aqua ad terram solum; similiter, in qua proportione se habeat aggregatum ex terra, aqua et aere ad terram solum; similiter, in qua proportione se habeat aggregatum ex terra, aqua, aere et igne ad terram solum. Et ad hoc demonstrandum oportet supponere penultimam duodecim Elementorum Euclidis, uidelicet quod proportio sperarum est tripla ad proportionem dyametrorum istarum sperarum uel semidyametrorum, quia qualis est proportio dyametrorum ad inuicem, talis est proportio semidyametrorum ad inuicem, cum qualis est proportio totorum ad inuicem, talis etiam est proportio medietatum istorum totorum. Sicut igitur proportio dyametri ad dyametrum est proportio spere ad speram proportio triplicata, ita etiam proportio semidyametri ad semidyametrum est proportio sperarum illarum semidyametrorum proportio triplicata. Ista ergo proportione presupposita, statim, supposita dicta opinione, inueniretur proportio aggregati ex terra et aqua ad terram. Nam, cum semidyameter terre esset equalis distantie a concauo aque usque ad eius conuexum, sequitur statim quod proportio semidyametri aggregati ex terra et aqua est dupla ad semidyametrum terre; et si sic, sequitur per propositionem allegatam quod proportio aggregati ex terra et aqua puta illius spere aggregate ad speram terre est proportio que est tripla duple; et cum proportio octupla sit tripla duple, sequitur proportionem spere aggregate ex terra et aqua ad speram terre esse octupla, qualis est proportio 8 ad 1. Quod autem proportio 8 ad1 sit tripla duple patet faciliter signatis quatuor terminis continue proportionalibus proportione dupla, scilicet 1, 2, 4, 8. Hic sunt quatuor termini continue proportionales proportione dupla; igitur, per unam propositionem quinti Elementorum Euclidis, proportio primi ad ultimum est tripla ad proportionem primi ad secundum, secundi ad tertium, tertii ad quartum. Et hoc etiam patet ex alio, nam, cum aliquod totum componitur ex tribus partibus equalibus, tunc istud totum est triplum ad quamlibet istarum partium. Cum ergo proportio 8 ad 1 componatur ex tribus duplis, uidelicet ex proportione 2 ad 1 et ex proportione 4 ad 2 et ex proportione 8 ad 4, sequitur proportionem 8 ad 1, que est octupla, esse tripla ad quamlibet istarum quarum quelibet est dupla. Sic ergo patet quod octupla est tripla duple et per consequens, si semidyameter aggregati ex terra et aqua est dupla ad semidyametrum terre, sequitur proportionem totius spere aggregate ex terra et aqua ad terram esse proportionem 8 ad 1. Similiter ex eadem radice potest inueniri in qua proportione se habeat aggregatum ex terra et aqua et aere ad terram solum. Nam ex quo semidyameter totius aggregati ad semidyametrum terre habet se in proportione tripla, qualis est proportio 3 ad 1, sequitur ex propositione Euclidis allegata quod proportio aggregati ex terra, aqua et aere ad terram solum est tripla triple, qualis est proportio 27 ad 1, quod faciliter potest uideri si ponantur quatuor termini continui proportionales proportione tripla, uerbi gratia: 1, 3, 9, 27. Hic sunt quatuor termini continue proportionales proportione tripla, ergo proportio primi hoc est maximi ad ultimum est tripla ad quamlibet istarum proportionum quarum quelibet est tripla. Ex isto ergo patet quod proportio 27 ad 1 est tripla triple. Ex eadem radice potest inueniri in qua proportione se habeat aggregatum ex omnibus quatuor elementis ad terram solum. Nam, stante predicta opinione, proportio semidyametri aggregati ex quatuor elementis est quadrupla ad proportionem semidyametri terre, et per consequens proportio totius aggregati ex quatuor elementis ad terram est proportio que est tripla quadruple, qualis est proportio 64 ad 1. Hoc enim patet quod illa sit tripla quadruple si signentur quatuor termini continue proportionales proportione quadrupla isto modo: 1, 6, 16, 64. Hic enim sunt quatuor termini continue proportionales; ergo proportio maximi ad minimum est tripla ad proportionem primi ad secundum, secundi ad tertium, tertii ad quartum. Et cum quelibet istarum proportionum sit quadrupla, sequitur proportionem 64 ad 1 esse tripla quadruple. Ecce ergo primos tres numeros cubitos: 8, 27, 64. Etita aliqui putabant proportionem elementorum iam dictam se habere, et hoc esset uerum supposita ueritate illius opinionis. Ex hoc tunc ulterius potest inueniri quanta esset spera aeris sola et similiter spera ignis sola et similiter spera aque sola. Supposito quod spera terre esset sicut 1, tunc, secundum dicta, aqua esset sicut 7, aer uero sicut 19, ignis uero sicut 37. Et secundum hoc tune elementa non essent continue proportionalia, sed disproportionalia. Ulterius, supposita ueritate predicte opinionis, posset inueniri in qua proportione se haberet aggregatum ex aere, aqua et terra ad aggregatum ex aqua et terra, et similiter in qua proportione se haberet aggregatum ex omnibus elementis ad aggregatum ex terra, aqua et aere. Primum patet, nam proportio semidyametri aggregati ex terra, aqua et aere habet se in proportione sesquialtera ad semidyametrum aggregati ex terra et aqua. Ergo proportio aggregati ex illis tribus ad aggregatum ex illis duobus est triplasesquialtere. Et cum proportio semidyametri aggregati ex omnibus quatuor elementis habeat se in proportione sesquitertia ad semidyametrum aggregati ex terra, aere et aqua, sequitur proportionem totius aggregati ex omnibus elementis ad aggregatum ex tribus esse proportionem tripla sesquitertie proportionis, cum proportio sperarum sit tripla ad proportionem semidyametrorum. Quantum ad tertium, sciendum est quod aliqui posuerunt elementa esse continue proportionalia secundum eorum magnitudinem, sic quod sicut se habet ignis ad aerem in extensione, ita aer ad aquam et aqua ad terram; uel sicut ignis se habet ad aggregatum ex tribus aliis elementis, ita aer se habet ad aggregatum ex aliis duobus elementis, et sic se habet aggregatum ex aliis duobus ad terram solum. Et crediderunt hoc esse ideo, quia sicut se habent elementa in eorum transmutatione ad inuicem, ita et in eorum quiete. Sed in transmutatione eorum ad inuicem sunt continue proportionalia, nam, sicut ex uno pugillo terre fiunt decem pugilla aque, ita ex uno aque pugillo fiunt decem pugilli aeris, et ex uno aeris decem ignis. Et isti ulterius dixerunt quod elementa in eorum magnitudine essent continue ad inuicem proportionalia proportione decupla, ex quo sic... in eorum transmutatione. Alii autem dixerunt quod elementa essent continue proportionalia in proportione qua se habent 33 ad1, dimissis fractionibus, et hoc quoad eorum dyametros uel semidyametros. Unde ymaginabantur quod, si semidyameter terre esset sicut unum, tunc semidyameter aque esset sicut 33, et ulterius semidyameter aeris esset signanda per unum numerum qui haberet se in eadem proportione ad 33 in qua se habent 33 ad 1. Et ulterius semidyameter ignis esset signanda per unum numerum qui sic se haberet ad numerum quo signanda est semidyameter aeris sicut 33 ad 1, ita quod uoluerunt quod semidyameter spere ignis esset trigintuplatripla ad semidyametrum spere aeris, et quod semidyameter spere aeris esset trigintuplatripla ad semidyameter aque, et semidyameter aque trigintuplatripla ad semidyametrum terre. Et ex proportione istarum semidyametrorum ad inuicem ulterius inueniebant proportionem sperarum elementorum ad inuicem mediante ista propositione: proportio sperarum est tripla ad proportionem semidyametrorum, Contra istas duas opiniones pono istam conclusionem quod elementa non sunt continue proportionalia secundum eorum magnitudines. Probatur, nam, si sic, tunc oporteret quod in eadem proportione aqua esset maior terra in qua ignis est maior aere et aer maior aqua. Modo hoc est falsum, nam, si sic, sequeretur quod aqua cooperiret totam terram. Modo hoc est falsum, igitur etc. Ad rationes. Ad primam: elementa sunt equalia in quantitate, nego. Et quando dicebatur: si non, sequeretur quod unum esset maioris uirtutis quam reliquum, concedo. Et quando dicebatur: qualiter ergo istud quod est maxime uirtutis inter alia non corrumpit alia dico quod ratio huius est quia quanto aliquod elementorum est maioris actiuitatis, tanto est minoris resistentie et maioris passiuitatis; et quanto aliquod elementum est minoris actiuitatis, tanto est maioris resistentie et minoris passiuitatis; et ergo, quamuis inter elementa unum eorum sit maxime actiuitatis, non tamen propter hoc corrumpit alia propter magnam resistentiam aliorum. De secunda autem et tertia, an sint continue proportionalia in raritate uel in grauitate uel leuitate, uidebitur in questione sequenti, Queritur consequenter utrum quatuor elementa semper et immutabiliter habeant eandem proportionem ad inuicem, sic quod una uice ignis non sit maior quam alia, nec similiter aer; etc. Et arguitur quod sic: continue tantum est de raritate sicut modo est, et continue tantum est de densitate sicut modo, ita quod semper raritas et densitas habent eandem proportionem ad inuicem; igitur continue equaliter est de elementis grauibus et leuibus; et per consequens, cum omnia elementa sint grauia uel leuia, immutabiliter omnia elementa obtinebunt eandem proportionem ad inuicem. Antecedens probatur, nam tota massa istorum corruptibilium replet orbem Lune; si igitur aliquando raritas et densitas haberent se inequaliter ad inuicem quam modo se habent, oporteret uel quod latera celi magis appropinquarentur ad inuicem, uel quod fieret uacuum, quorum utrumque est impossibile naturaliter. Secundo ad idem sic: si aliquid condensatur, necesse est quod aliquid rarefiat; igitur continue equaliter est de raritate et densitate, et per consequens de caliditate et frigiditate, cum huiusmodi qualitates mutuo se consequuntur ad inuicem; et sic continue elementa calida et frigida obtinebunt eandem proportionem ad inuicem. Tertio: continue caliditas et frigiditas habent se equaliter; ergo elementa calida et frigida continue habebunt se equaliter, et hoc quoad eorum proportionem. Consequentia tenet; sed antecedens probatur, nam, cum Sol causat calorem super terram, generatur frigiditas infra; et e contrario, cum recedit et est frigiditas super terram, remittitur frigiditas infra terram, quod uidetur esse signum quod caliditas et frigiditas equaliter se habent ad inuicem quoad earum proportionem. Quarto ad idem: Sol per eius accessum ad nos causat caliditatem circa nos et per eius recessum a nobis causatur circa nos frigiditas. Ita etiam uidetur consimili modo circa illos qui morantur nobis opposito modo; et si sic, sequeretur quod quando Sol accedit uersus nos et habemus circa nos calorem, ipsi habent frigiditatem, et e contrario. Quod uidetur esse signum quod continue se habeant equaliter ad inuicem caliditas et frigiditas. In oppositum arguitur, nam aliquis potest multam caliditatem generare et frigiditatem corrumpere per combustionem aliquorum terrestrium et frigidorum; et per consequens non equaliter se habebunt ad inuicem caliditas et frigiditas; et per consequens nec elementa calida et frigida; et per consequens non immutabiliter quatuor elementa obtinebunt eandem proportionem ad inuicem. In ista questione, quia uisum erat in alia questione de proportione elementorum ad inuicem quoad magnitudinem, nunc primo uidendum est de proportione elementorum ad inuicem quoad eorum raritatem et densitatem, grauitatem et leuitatem. Secundo uidendum est de quesito principali. Tertio uidendum est qualiter elementa possunt ad inuicem perpetuari, cum tamen sint ad inuicem contraria actiua et passiua mutuo se corrumpentia. Quantum ad primum, sit prima conclusio: non semper elementa habent se in continua proportione ad inuicem in raritate et densitate. Patet, nam aliquando nec terra nec aqua condensata uel rarefacta, ignis est densior et aerrarior, uel e contrario, quod non potest esse si semper quatuor elementa essent ad inuicem proportionalia in raritate et densitate. Secunda conclusio: nec semper sunt continue proportionalia ad inuicem in grauitate et leuitate. Patet, nam ignis nullo modo est grauis, uocando graue quod tendit uersus medium infra orbem Lune; igitur nulla est proportio grauitatis aliorum elementorum ad grauitatem ignis, cum nullam grauitatem habeat. Quantum ad secundum, sit prima conclusio: quatuor elementa non semper habent se in eadem proportione ad inuicem quoad eorum magnitudines. Patet per rationem qua arguebatur ad oppositum: aliquis enim potest comburere multa terrestria et destruere frigiditatem et generare caliditatem, cum non necesse sit quod semper caliditas et frigiditas equaliter habeant se ad inuicem; nec est simile de raritate et densitate propter repletionem loci infra orbem Lune. Secundo, nam aliqui planete causant in istis inferioribus caliditatem, aliqui uero frigiditatem; sed aliquando sunt coniuncti plures planete frigidi quam aliquando, et aliquando plures planete calidi; igitur aliquando causatur in istis inferioribus plus de frigiditate et aliquando minus; et similiter est de caliditate. Quantum ad tertium, quomodo elementa possunt perpetuari, cum tamen sint contraria et actiua et passiua ad inuicem, oportet primo supponere quod si uerbi gratia ignis rarefiat, quod oportet aerem condensari; aliter enim oporteret quod latera celi ab inuicem plus recederent, quod est impossibile. Oportet secundo supponere quod si ignis augetur, quod oportet ipsum condensari uel aerem sibi propinquum propter eandem rationem. Oportet tertio supponere quod si ignis diminuatur, oportet quod ignis rarefiat uel aer sibi contiguus uel aliquid aliorum elementorum, ne fiat uacuum infra orbem Lune uel ne oporteat latera celi plus ad inuicem appropinquari. Oportet supponere quarto quod quodlibet elementorum determinat sibi certam latitudinem raritatis et densitatis quam non transgreditur nisi uiolenter. Oportet supponere quinto quod est dare unam certam latitudinem raritatis et densitatis quam non transgreditur elementum nisi cum eius corruptione: est enim aliqua latitudo raritatis sub qua non potest esse aqua de sua natura, hoc est illam formam aqua non sibi determinat; nichilominus sub illa potest esse aqua per actionem ignis in eam. Similiter est una raritas maior sub qua aqua non potest esse neque naturaliter neque uiolenter, sic quod quam cito illam attingit, ipsa corrumpitur. Tune sit prima conclusio: impossibile est quod ignis omnia infra concauum orbis Lune corrumperet. Patet, quia cum celum uel latera celi non possunt extendi, oporteret ignem attingere tantam densitatem sub qua esse non potest. Et per consequens, cum ipse ignis continue entia mundi corrumperet alia ab ipso, continue plus et plus condensaretur et magis uiolentaretur, cum stare sub densitate sit sibi uiolentum. Et per consequens continue in actione eius debilitaretur et ante combustionem omnium aliorum a se tantum debilitaretur in eius actione quod non posset plus agere et per consequens nec alia corrumpere. Ex ista conclusione sequitur quod ignis in spera sua tantum posset augeri quod non posset plus agere et quod, si stuppa sibi approximaretur, ipsa se non combureret. Patet, quia tantum posset augeri quod tantum condensaretur quod eius actio totaliter remitteretur; unde ex condensatione ignis, ignis remittitur in agendo, sicut patet cum aliquis ignis quod non potest libere se dilatare non comburit ita intense sicut cumlibere se dilatare potest. Sed diceret aliquis: hoc uidetur esse contra Aristotelem in secundo De anima, ubi dicit quod si infinita combustibilia igni apponerentur, ignis cresceret ad infinitum. Breuiter respondetur quod bene hoc uerum est cum esset in loco in quo libere ad quamcumque distantiam posset se dilatare; sed sic non est infra orbem Lune; igitur non quantumcumque infra orbem Lune potest augeri. Ex isto etiam potest reddi causa quare diluuia non diu durant, nam per talem augmentationem et multiplicationem unius elementi, elementa non sunt sub raritate et densitate sibi naturalibus, sed uiolentis; et quia uiolentum non est diu duratiuum, sequitur huiusmodi diluuia non posse diu permanere. Ex istis patet ad tertium articulum, nam, quamuis elementa sint contraria et actiua et passiua ad inuicem, tamen quodlibet eorum tantum potest augeri quod eius actio debilitatur et non ulterius agit, sicut dicebatur de augmentatione ignis et remissione sue actionis. Ad rationes. Ad primam dico quod quamuis equaliter sit continue de raritate et densitate, tamen ex hoc non oporteret quod continue equaliter sit de grauitate et leuitate. Et quando dicebatur: cum mutuo se consequuntur, respondetur quod quamuis ita sit, hoc tamen non est proportionaliter, quia, cum ferrum ignitur, ipsum non tantum acquirit de leuitate sicut de caliditate. Ad secundam patet eodem modo quod quamuis caliditas et frigiditas, raritas et densitas, mutuo se consequantur, tamen hoc non est proportionaliter, sicut patet de ferro ignito. Ad tertiam respondetur quod non tantum proportionaliter generatur de frigiditate infra terram quantum de caliditatem super terram, nec e contrario. Et ex hoc patet ad articulum. Ad quartam respondetur quod non semper proportionaliter tantum generatur circa nos caliditas, quantum frigiditas generatur nobis opposito modo, solum per accessum Solis et recessum. Et ratio est quia non solum Sol productiuus est caliditatis in istis inferioribus, uerum etiam alii planete; et ideo possibile est quod quando Sol generat circa nos calorem per eius accessum ad nos, quod alii planete in loco opposito etiam generant calorem; et sic non proportionaliter, quantum est hic calidius, est ibi frigidius. Hoc de questione. Queritur consequenter utrum motus celi sit causa calefactionis ignis in sua spera et etiam aeris superioris. Et arguitur primo in generali quod motus localis non est causa caloris sic: id quod est causa frigiditatis non est causa caloris; sed motus localis est huiusmodi; ergo etc. Maior est nota, quia idem non uidetur esse oppositorum causa, Minor probatur, quia uidemus quod poreta calida, cum mouetur, frigefit; unde uidetur quod motus localis sit causa frigiditatis. Secundo, nam experimur quod aqua currens frigidior est quam aqua stans, que tamen deberet esse calidior si motus esset causa caloris. Tertio ad idem: si motus esset causa caloris, sequeretur quod, cum aliquod mobile descenderet puta aliquod graue, ut lapis propter eius descensum calefieret; sed hoc non fit, nam, si sic, sequeretur etiam quod graue in descendendo leue fieret, cum leuitas consequatur caliditatem; et per consequens graue in fine tardius descenderet quam in principio, quia in fine esset minus graue. Et ex hoc tunc sequeretur quod motus naturalis non esset in fine uelocior quam in principio, quod est contra philosophice loquentes. Quarto ad idem, nam aliqui sunt habentes manus tremulas, quibus tamen non propter hoc manus sunt calidiores. Similiter aliqui febricitantes tremunt et fortiter per totum eorum corpus mouentur; non tamen propter hoc calefiunt. Quinto ad idem: si motus localis calefaceret, uel hoc esset accipiendo motum pro fluxu, uel accipiendo motum pro forma fluente uel accipiendo motum pro mobili: non pro fluxu quia sic esset de genere passionis et non esset agens productiuum alicuius. Nec etiam potest dici quod pro forma fluente, nam forma fluens in motu est ipsum ubi; illud autem non est causa caloris, quia potest esse frigidum. Similiter nec motus accipiendo motum pro mobili quia potest esse mobile quod nec formaliter nec uirtualiter est calidum. Deinde specialiter probatur quod motus celi non calefacit speram ignis. Patet, nam hoc esset quia celum mouet speram ignis secum; sed hoc non, quia ipsum celum est corpus politissimum, et ergo in nulla sui parte ignis potest sibi adherere ut cirrumducatur uel rapiatur una cum celo. Secundo, certum est quod ille motus circularis ignis non esset igni naturalis, cum ex primo Celi uni corpori simplici non insunt plures motus naturales. Sed quia igni naturaliter inest moueri sursum, sequitur quod sibi non inest naturaliter moueri circulariter, et per consequens inest sibi uiolenter; et cum uiolenta non diu durant, cum nullum uiolentum sit perpetuum, non est uerisimile quod tam diu durasset motus circularis ipsius ignis una cum celo. Tertio: ignis est calidus in summo; ergo non potest calefieri, et per consequens celum per suum motum non calefacit ignem in spera sua. Deinde probatur quarto quod celum per suum motum non calefacit aerem superiorem, quia inter ipsum et celum mediat spera ignis, igitur ille aer et celum distant; sed quia agens et passum debent esse immediata, uidetur quod celum non calefaciat aerem superiorem. In oppositum est Aristoteles in primo huius, cum dicit: lato enim circulariter primo elemento, etc. Breuiter in ista questione uidendum est qualiter motus localis sit causa caloris; secundo uidendum est qualiter celum mouet speram ignis et aeris utrum scilicet rapiendo uel alio modo ; tertio uidendum est qualiter per hoc ista calefiunt a celo. Quantum ad primum, sciendum est quod fuit opinio Sancti Thome quod motus localis est causa calefactionis quia in genere motuum, motus localis est primus. Sed in decimo Metaphysice dicitur quod in quolibet genere, primum debet esse causa aliorum in illo genere, et specialiter priorum post ipsum. Cum igitur post motum localem sit calefactio que ceteris paribus est prior et nobilior, quia est productiua nobilioris qualitatis, ut puta caliditatis sequitur motum localem esse causam calefactionis. Alia erat opinio quod motus localis est causa calefactionis quia proprium est calidi moueri et mouere, et ergo motus est perfectio ipsius calidi. Cum igitur unam perfectionem consequatur alia, et cum caliditas etiam sit perfectio ipsius calidi, sequitur quod, habito motu locali, consequenter habebitur caliditas; et sic motus dicetur causa caloris quia, ipso habito, habetur caliditas. Tertia erat opinio quod motus localis, sicut in animali, est causa caloris propter duplicem inclinationem, que quidem inclinationes sunt ad inuicem contrarie; et ex tali contrarietate inclinationum causatur calor. Breuiter prima opinio non ualet, quia tunc quilibet motus localis deberet calefacere; modo hoc est falsum. Falsitas patet quia, cum aliquid mouetur, sicut terebellum, partes extremales calefiunt citius quam partes centrales, et tamen ita bene partes centrales mouentur localiter sicut partes extremales; centrales enim non calefiunt nisi a partibus extremalibus primo calefactis. Sed consequentia tenet, cum non plus ipse intendat de uno motu locali quam de alio. Nec secunda opinio ualet, per eandem rationem. Nec tertia ualet, quia graue in descendendo solum habet unam inclinationem, quo tamen non obstante ipsum calefit in descendendo. Secundo patet quod tertia opinio non ualet nec sufficit, quia quod in motu animalis generatur caloris, hoc est propter emissionem spirituum. Alia est opinio Alberti. Sed premittatur primo una distinctio, quod motus localis potest fieri dupliciter: uno modo potest fieri per quem fit distractio et confricatio partium ipsius mobilis; alio modo potest fieri per quem non fit aliquid tale, sicut si aliquid mouetur in uacuo, Tune secundum opinionem Alberti sit prima conclusio: motus localis qui fit primo modo est causa caloris et calefacit, nisi sit aliquid impediens. Patet de ferro in molendino circa quod uoluitur lapis molaris, et cum ibi apponitur aliquid uiscosum uel pingue, uidetur quod consumitur, quod non uidetur nisi per calorem generatum. Similiter uidemus quod terebellum calefit postquam diu est motum in foramine. Similiter, cum sagitta plumbata mouetur, expertum est quod plumbum fuit liquefactum, quod fuit ex calore liquefaciente causato ex motu talis sagitte. Item cum animal moueturlocaliter, tunc calefit, et hoc quia in motu eius fit confricatio membrorum et musculorum, quamuis etiam alia causa concurrat, uidelicet quod cor mittit calores et spiritus ad exteriora membra ipsius animalis. Sic ergo motus qui fit cum confricatione est causa caloris. Unde ymaginandum est quod ex tali confricatione fit quedam rarefactio et quedam partium distractio quam consequitur caliditas. Sed diceret aliquis contra: si hoc esset uerum, sequeretur quod caliditas non esset qualitas prima, propter hoc quod ipsa caliditas causatur ex alia et sequitur alteram, puta raritatem. Respondetur quod caliditas bene dicitur qualitas prima actiua; hoc tamen non obstante ipsa potest consequi unam aliam qualitatem, puta raritatem. Uel potest dici quod ut plurium et pluries raritas sequitur caliditatem quam e conuerso; ideo caliditas dicitur qualitas prima, et non raritas. Secunda conclusio: si aliquis sit motus localis sine confricatione et partium distractione, ille non est causa caloris. Patet, quia partes centrales terebelli circa quas non fit confricatio non calefiunt nisi a partibus extremalibus calefactis propter confricationem. Similiter, si illud ferrum in molendino circa quod uoluitur lapis molaris moueretur una cum illo lapide uersus eandem differentiam positionis sic quod non fieret confricatio, non calefieret. Ex isto sequitur quod si aliquod graue quantumcumque uelociter moueretur in uacuo, uel etiam sagitta plumbata, non calefieret, quia ibi non fieret confricatio ipsius ad aerem. Similiter, si esset aliqua sagitta plumbata et plumbum esset inuolutum in aliquo ligno uel aliquo huiusmodi, et si mouereturin aere, non propter hoc illud plumbum liquefieret, cum tunc non fieret confricatio eius ad aerem. Similiter, cum aliquis lapis percutitur ferro, non generantur scintille nisi ubi fit talis confricatio. Sic igitur patet qualiter motus localis est causa caloris et qualiter calefacere non inest omni motu locali, sed illi per quem fit confricatio et partium distractio. Quantum ad secundum, sit ista conclusio quod ignis non ex hoc mouetur circulariter cum celo quod celum trahat ignem secum. Patet, quia celum est corpus ita politum quod in nulla parte ignis potest sibi adherere sic quod ignis una cum ipso circumducatur et ab ipso celo rapiatur. Secundo a simili: unus orbis celestis motu suo non uehit secum alium; ergo nec in perpetuo celum rapit et trahit secum ignem. Consequentia tenet de se; sed antecedens patet per Commentatorem in secundo Ceti, ubi dicit quod ibi non est raptus nec uiolentia, nisi fictitie. Secunda conclusio: ignis sic mouetur, uidelicet circulariter una cum celo, per uirtutem sibi impressam a celo, eo modo quo ferrum mouetur insequendo magnetem. Patet, quia ex quo non mouetur motu raptus, sicut dicebat prima conclusio, non uidetur esse alius modus dicendi nisi dicatur quod sic mouetur per uirtutem sibi impressam a celo. Nec ille motus est igni naturalis, quia non sequitur suam naturam, scilicet formam eius, nec etiam est ei uiolentus, quia motui circulari nullus motus est contrarius; sed cuilibet motui uiolento alius motus est contrarius, puta motus naturalis illius cui talis motus est uiolentus. Sed diceres: quomodo ergo ille motus inest igni? Respondetur quod inest sibi preter naturam, sicut etiam dicit Aristoteles in primo Celi. Et potest dici ei impertinens; impertinens enim in arte obligatoria dicitur quod nec sequitur ad positum nec repugnat posito: ita motus circularis ignis, quia nec inest ei naturaliter nec inest ei uiolenter, ergo potest dici impertinens sibi. Quantum ad tertium, dico quod ignis non calefit a celo per confricationem eius ad celum. Patet, quia ibi nulla est confricatio, propter hoc quod ipsum celum est corpus politissimum. Sed tamen, quia uirtus celi supra est fortior quam infra, partes superiores ipsius ignis mouentur uelocius quam partes inferiores, et similiter partes superiores aerismouentur uelocius quam partes inferiores. Et ergo, quia partes inferiores non ita uelociter insequuntur partes superiores, ibi fit quedam distractio partium et rarefactio quam consequitur caliditas, et sic ibi causatur calor. Ad rationes. Ad primam de motu porete dicitur quod cum poreta mouetur, est in alio et alio aere continue recenti et frigido, qui plus infrigidat quam ex tali motu possit calefieri. Ad secundam respondetur quod aqua stans est calidior quam aqua currens, non propter hoc quod est stans, sed propter hoc quod radii Solis magis unite reflectuntur super eam quam super aquam currentem. Et quando dicebatur quod si motuslocalis est causa caloris, aqua currens deberet calefieri, conceditur quod bene aliqualiter calefieret nisi esset aliquid impediens, uidelicet quod continue est circa alium et alium aerem recentem frigidum qui potest reconpensari caliditati que posset causari ex tali motu. Ad tertiam concedo quod lapis in descendendo calefit. Et quando dicebatur: igitur leue fieret, concedo hoc est, fit minus grauis. Et cum dicebatur: igitur in fine moueretur tardius quam in principio, concedo nisi aliud obesset; sed modo in eius descensu acquirit quemdam impetum de quo dicebatur super primum Celi, qui magis permouet ad uelocitatem descensus quam sit illa leuitas impeditiua que acquiritur ex calefactione illius mobilis in eius descensu. Ad quartam concedo quod non quilibet motus localis calefacit, nisi qui fit cum confricatione; et aliquando aliqua possunt adesse que tantum uel plus de frigiditate generant quam ille motus possit generare de caliditate. Et ex hoc dicatur ad argumentum. Ad quintam dico quod motus calefacit accipiendo motum pro mobili taliter se habente; sed utrum mobile sic se habere sit ipsum mobile uel aliud, uel que res sit, dictum est in libro Physicorum. Ad alias rationes quibus probatur quod ignis non mouetur circulariter cum celo, concedo quod non sic quod celum trahat ipsum secum nec aliud probat articulum, sed bene sic quod mouetur sic per uirtutem celi sibi impressam nec contra hoc fuit articulum. Ad secundam concedo quod ille motus non inest igni naturaliter, nec etiam uiolenter, sed inest sibi preter naturam. Ad tertiam concedo quod celum per suum motum non calefacit ignem, cum est calidus in summo; nichilominus, si esset calidus remisse, calefieret ex tali motu. Ad quartam dico quod non oportet quod quodlibet passum sitimmediatum agenti principali, sed bene oportet quod cuilibet agenti aliquid sit immediatum, si debet agere in illud et mediante illo, seu per illud, in aliquod non sibi immediatum potest agere. Et ex hoc potest dici ad formam argumenti. Hoc de questione. Et arguitur quod non. Omne quod fit et generatur fit a sibi simili in specie; sed calor est alterius speciei a lumine; ergo calor non producitur a lumine, et per consequens conclusio falsa. Secundo, nam, si sic, sequeretur quod lumen esset qualitas prima, immo prior quam caliditas. Consequentia tenet ex eo quod lumen esset productiuum caloris. Falsitas consequentis patet, quia solum sunt quatuor qualitates prime, uidelicet caliditas, frigiditas, etc. Tertio ad idem: si sic, sequeretur quod, posito lumine, ponetur caliditas; sed hoc est falsum. Consequentia tenet ex eo quod, posita causa, ponitur effectus. Falsitas consequentis patet, quia lumen fit subito, caliditas autem fit successiue; ergo non ita cito ponitur caliditas sicut lumen. Quarto ad idem: probatur quod lumen Solis non calefacit ista inferiora. Nam, cum inter speram Solis et ista inferiora sint aliqui orbes celestes, oporteret quod Sol suo lumine prius calefaceret illos quam ista inferiora. Consequentia tenet ex eo quod agens non agit in remotum nisi prius agat in propinquum. Falsitas consequentis patet, quia orbes celestes non sunt susceptiui caloris. Quinto: sequeretur etiam quod Sol suo lumine calefaceret mediam regionem aeris; sed hoc non, cum semper media regio aeris sit frigida. Consequentia tenet, quia non potest agere calorem hic inferius iuxta terram nisi prius ageret calorem in media aeris regione. Sexto ad idem: si questio esset uera, sequeretur quod ubi esset plus de lumine, ibi esset plus de caliditate; sed hoc est falsum. Consequentia tenet ex eo quod lumen esset productiuum caloris: ubi autem esset plus de productiuo caloris, ibi esset plus de calore. Falsitas consequentis patet, nam tunc in media aeris regione esset plus de calore quam sit inferius prope terram; sed hoc est falsum, cum media regio aeris sit semper frigida. Consequentia tenet ex eo quod ibi est plus de lumine. Septimo ad idem: alique stelle non producunt in istis inferioribus caliditatem, non obstante quod producunt lumen in istis inferioribus; igitur non omne lumen est productiuum caloris. Octauo: multa lucent, sicut squame piscium et putredines quercuum, que tamen non sunt productiua caloris. In oppositum est Aristoteles in primo huius: uult enim quod celum per motum et lumen calefacit ista inferiora et eleuat exalationes que sunt materia impressionum. Breuiter in ista questione primo uidendum est de generatione luminis; secundo uidendum est si omne lumen sit productiuum caloris; tertio uidendum est de causa et modo quo lumen producit calorem. Quantum ad primum, potest notari primo differentia inter lucem et lumen et splendorem. Unde lux est qualitas incorporata corpori lucido, et mouetur ad motum corporis lucidi. Lumen autem dicitur species illius qualitatis causata in medio, sicut species coloris. Unde species lucis uocatur lumen et non mouetur ad motum corporis lucidi; alias enim accidens migraret de subiecto in subiectum, cum ipsum lumen non sit in corpore lucido, sed in medio. Sed splendor dicitur lumen reflexum supra aliquo corpore terso et polito, sicut supra auro uel speculo. Unde tale dicitur splendere; corpus autem luminosum lucere dicitur; medium autem illuminare Uerum est tamen quod, large utendo istis uocabulis, solemus accipere unum pro alio. Secundo, quia lumen multiplicatur directe, nos dicimus corpus lucidum radiare. Potest notari quod quidam dicitur radius rectus, quidam uero reflexus, quidam autem refractus. Rectus dicitur qui transit libere ipsum medium sine fractione et reflexione notabili. Radius autem reflexus dicitur qui non transit per medium sine reflexione, sed reflectitur uersus eandem partem unde uenit, sicut pila cum proicitur super terram. Et si iste radius incidens incidit perpendiculariter super ipso reflectente, tunc idem fit radius incidens et reflexus; si autem radius incidens incidit oblique, tunc alius est radius incidens et alius est radius reflexus. Radius autem refractus dicitur qui non totaliter reflectitur nec etiam totaliter libere transit non fractus per medium, sed aliqualiter frangitur aliquando a perpendiculari, aliquando ad perpendicularem, sicut contingit quando aliquis radius incidit supra aliqua superficie media diuersarum rationum coniungente, sicut patet cum denarius positus in aqua uidetur, oculo existente in aere, maior. Tune sit prima conclusio: lumen generatur per reflexionem uel refractionem. Patet, nam omne medium est aliqualiter densum; ergo omne medium aliqualiterreflectit; ergo ubicumque multiplicatur lumen, ibi reflectitur: nichil enim est aliud multiplicatio luminis nisi illa reflexio continua. Sequitur correlarie quod ceteris paribus, ubi medium est magis rarum, ibi est minus lumen, et ubi est magis densus non tamen nimis,, ibi est plus de lumine recte, ut de caliditate, que non est ita intensa in raro sicut in denso. Sed diceres contra, nam uidetur quod quanto aer est rarior et serenior, tanto est maius lumen circa terram; sed hoc non esset uerum si in medio raro esset minus de lumine quam in medio denso. Secundo sequeretur quod prope Solem uel prope celum esset ualde modicum de lumine, eo quod medium est ibi ualde rarum. Ad primum respondetur: concedo quod quanto aer est magis rarus, tanto est maius lumen circa terram, sed non maius in aere, propter hoc quod est rarior; sed tunc, quia aer est rarus, omnes radii Solis transeunt sine magna reflexione et tota actiuitas terminatur ad terram. Ad secundam concedo quod prope celum est modicum lumen in actu, sed tamen prope celum dicitur magnum lumen in potentia, nam, si prope celum esset corpus opacum bene potens reflectere radios solares, maius causaretur ibi lumen quam si idem corpus opacum reflecteret hic inferius radios solares. Quantum ad secundum, sciendum est quod duo sunt corpora lucida in mundo, uidelicet Sol et ignis. Omnes enim alie stelle et planete alii a Sole recipiunt lumen a Sole; unde lumen Lune non est aliud quam lumen Solis reflexum supra corpore lunari; et sic similiter de lumine aliorum planetarum et stellarum. Et breuiter sit ista prima conclusio: lumen Lune et etiam lumen aliarum stellarum calefacit. Patet: lumen Solis calefacit; ergo et lumen aliarum stellarum. Antecedens patet per experientiam. Notandum est tamen quod quamuis Sol suo lumine calefaciat, non tamen Sol est formaliter calidus. Si quis enim Solem digito tangeret, non sentiret calorem, cum corpora celestia a qualitatibus habentibus contrarium sint exempta, cum sint perpetua, secundum quod probatum est in primo Celi. Consequentia principalis patet, nam lumen aliarum stellarum non est nisi lumen Solis reflexum; si ergo lumen Solis est calefactiuum, et lumen aliarum stellarum erit calefactiuum. Et confirmatur, nam calefacere est de ratione ipsius luminis; ergo, si est aliquod lumen quod est calefactiuum, sicut lumen Solis, sequitur quod omne lumen erit calefactiuum. Item specialiter de Luna patet, quia lumen Lune est calefactiuum auctoritate Aristotelis in De animalibus, ubi dicit quod noctes in plenilunio sunt calidiores, quod non uidetur esse ex alio nisi quia tunc est maius lumen Lune. Item patet de stellis fixis auctoritate Commentatoris secundo Celi, qui dicit quod omnes stelle calefaciunt, licet secundum magis et minus. Item hoc potest experiri per magna specula comburentia, congregando radios Lune uel radios aliarum stellarum. Secunda conclusio: ignis, qui est unum corpus de corporibus lucidis qui sunt in mundo, calefacit et per lumen et per calorem; tamen differenter, quia magis per calorem quam per lumen. Item quia per lumen calefacit ita cito remote sicut propinque; sed per calorem prius calefacit partem sibi propinquam quam partem remotam. De aliis lucidis, sicut sunt squame piscium, potest dici quod etiam lux ipsarum calefacit, sed hoc est bene remisse; et forte habent quasdam alias uirtutes fortiores frigefactiuas, quarum actio per huiusmodi lucem uel lumen remittitur; et ergo, quia uirtus eius est fortior, aliquando effectus eius apparet et non effectus lucis, quamuis forte intensius appareret si non obstaret lumen. Quantum ad tertium, dico quod lumen est productiuum caloris. Patet, quia lumen est una qualitas ualde nobilis; et ergo, cum multiplicatur per medium, de potentia illius medii aptum natum est educere qualitatem nobiliorem de qualitatibus actiuis et passiuis ad inuicem; et cum inter istas caliditas sit nobilissima, sequitur quod lumen, cum multiplicatur per medium, educit de ipso caliditatem. Similiter, cum ipsum lumen sit una qualitas ita nobilis, ipsum aptum natum est disponere ad generationem elementi nobilissimi, quod quidem elementum est ignis. Et cum generando caliditatem disponit ad generationem ignis, sequitur quod lumen producit caliditatem. Quod autem ignis inter cetera elementa sit nobilissimus patet signo et ratione. Signo quidem, quia quidam, sicut Caldei, adorauerunt ignem tamquam Deum propter eius nobilitatem. Patet hoc etiam ratione, quia inter cetera elementa ignis est magis actiuus. Finaliter igitur concludo quod lumen est productiuum caloris, non tamen tamquam agens principale, sed instrumentale. Corpus enim lucidum est productiuum principale ipsius caloris; lumen autem est instrumentum mediante quo corpus lucidum huiusmodi calorem producit. Ad rationes. Ad primam: simile etc., dico quod sufficit similitudo uirtualis, ita quod agens sit potens facere quod passum aptum natum est recipere. Ad secundam concedo quod lumen est qualitas prima, immo prior qualitatibus actiuis et passiuis ad inuicem. Et cum dicitur: qualitates prime sunt quatuor qualitates elementorum concedo, qualitates prime habentes contrarium, sed sic non est de lumine. Ad tertiam potest negari quod lumen fiat subito. Si tamen concederetur quod fieret subito, non tamen propter hoc oporteret concedere quod caliditas fieret subito; unde non oportet quod quam cito incipit esse causa sufficiens alicuius effectus, quod ita cito incipiat ille effectus, sed sufficit quod ita cito incipiat posse produci; et sic esset in proposito de lumine et calore si lumen produceretur subito. Ad quartam dico quod lumen Solis bene recipitur in orbibus celestibus, sed tamen, quia orbes celestes non sunt apti nati recipere calorem, inde est quod mediante lumine non generatur in eis calor. Cum tamen ipsum lumen sit multiplicatum per orbes celestes usque ad ista inferiora, et cum ista inferiora sint receptiua caloris, inde est quod mediante lumine causatur in istis inferioribus calor et non in orbibus celestibus. Et ulterius concedo quod Sol non posset agere lumen in ista inferiora nisi primo ageret in orbes celestes, quia tunc Sol non immediate producit calorem, sed mediante lumine, secundum dispositionem recipientis, lumen potest aliquando agere calorem et aliquando non, et aliquando intensiorem et aliquando remissiorem. Ad quintam dico ex eadem radice quod potest agere calorem hic inferius et non in media regione aeris, quia, quantum ibi adduceretur de calore, plus remitteretur de frigiditate medie regionis; et qua sit causa frigiditatis medie regionis postea uidebitur in una questione. Ad sextam ex eadem radice. Ad septimam potest dici quod alique stelle habent unam aliam uirtutem, seu multiplicant de se unam uirtutem insensibilem aliam a lumine, que aliquando est productiua frigiditatis et aliquando caliditatis una cum lumine, et aliquando plus frigiditatis quam lumen aliarum stellarum sit productiuum caliditatis. Et inde est quod alique stelle dicuntur frigefacere, non tamen per lumen, sed per unam aliam qualitatem que potest uocari influentia. Alii dicunt quod omnes stelle calefaciunt; et cum dicitur eis: alique frigefaciunt, exponunt: id est minus calefaciunt. Ad octauam de squamis piscium dictum est in corpore questionis, Et sic est finis. Et arguitur primo quod non: contrarium circumstans suum contrarium agit in ipsum destruendo ipsum; ergo non fortificat ipsum. Consequentia tenet; antecedens patet si aqua approximetur igni. Secundo: si sic, sequeretur quod aqua ex aere posset generare ignem; sed hoc est impossibile. Impossibilitas patet ex eo quod unum contrarium non generat reliquum. Sed consequentia patet, nam, si aqua frigida sit approximata aeri calido, si eius caliditatem intenderet, tamen non posset eam intendere quod ex illo aere fieret ignis. Tertio: si sic, sequeretur quod si una gutta aque poneretur ad medium ignis, quod plus frigefieret; et similiter, si panis poneretur in furno, deberet plus frigefieri. Ista sunt falsa, sicut patet per experientiam. Consequentia uel consequentie sunt bone, si questio est uera. Quarto ad idem: sequitur quod ignis, quia circumdat alia elementa, deberet ipsa in qualitatibus eorum intendere; et sic ignis alia elementa fortificaret, et per consequens non corrumperet. Et sic ex hac augmentatione ipsius ignis in spera sua non posset argui aliorum elementorum corruptio, sed magis fortificatio, quod est contra Aristotelem in primo huius, Quinto ad idem: si questio esset uera, hoc esset isto modo quod qualitas que esset in partibus extremalibus per contrarium circumstans pelleretur uersus partes interiores et quod ex tali unione qualitatis in partibus interioribus subiecti illa qualitas intenderetur. Sed probo quod non fiat isto modo, nam, si sic, sequeretur quod accidens migraret de subiecto in subiectum; sed hoc est impossibile. Consequentia uidetur tenere ex eo quod ista eadem qualitas que fuit in partibus extremalibus esset pulsa ad partes interiores. Sequeretur etiam secundo quod unum contrarium fugaret alterum et moueret ipsum localiter, quod iterum non uidetur uerisimile. In oppositum est Aristoteles, quasi per totum processum istius libri: in reddendo enim multorum effectuum causas presupponit quod subiectum contrarium circumstans aliud fortificat ipsum et intendit eius qualitatem sue qualitati contrariam. Et istud etiam bene patet ad experientiam, nam in estate quidam fontes sunt magis frigidi quam in hieme, cuius ratio non uidetur esse alia nisi quod in estate tales fontes circumstat calor, qui est contrarius frigiditati, ex cuius circumstantia illa frigiditas intenditur. Similiter nam uidemus quod si aliqua gutta aque proiciatur super mappam siccam, partes eius tenent se simul et aliqualiter illa gutta rotundatur, ac si humiditas illius gutte timeat et fugiat siccitatem mappe illius. Et ex tali unione partium uidetur quod illa humiditas intendatur, cum uirtus unita sit fortior se ipsa dispersa. Cum autem gutta aque proicitur super mappam humidam uel mensam, fluit et dilatat se, quia simile applaudit suo simili. Inista questione primo uidendum est an unum contrarium possit mouere aliud localiter; secundo uidendum est de modo per quem unum contrarium mouet suum contrarium localiter; tertio uidendum est an ex condensatione alicuius subiecti caliditas uel frigiditas illius subiecti intendantur. Quantum ad primum, primo sciendum est quod questio et illud quod dicetur in ista questione debet intelligi de qualitatibus primis, sicut sunt caliditas, frigiditas, etc., et non de qualitatibus secundis, sicut sunt albedo, nigredo et consimilia. Unde albedo posita iuxta nigredinem non facit ipsam intensiorem, sed bene facit quod apparet intensior: contraria enim iuxta se posita magis elucescunt. Et sit breuiter una conclusio quod unum contrarium potest mouere aliud localiter, uerbi gratia ignis potest mouere aquam localiter. Patet, nam, si aliquod lignum uiride ponatur ad ignem, uidemus quod aqua uel humor aqueus qui est in illo ligno pellitur et fugatur, et mouetur usque ad extremitatem illius ligni, que quidem extremitas ligni sita est extra ignem; igitur etc. Secunda conclusio: cum unum contrarium circumdat aliud, puta ignis aquam, condensat ipsum. Patet, nam ex quo unum contrarium mouet aliud localiter, per primam conclusionem partes circumferentiales aque, cum circumdantur igne, mouentur omnes indifferenter uersus partes centrales illius aque, et ex hoc tunc fit condensatio illius aque. Tertia conclusio: contrarium circumstans suum contrarium intendit ipsum. Probatur, quia per secundam conclusionem condensat ipsum et facit quod partes eius fiunt propinquiores quam prius erant; sed talem condensationem et approximationem partium sequitur intensio uirtutis et qualitatis illius subiecti. Confirmatur ista conclusio signo, nam propter frigus circumstans in hieme aliqui fontes sunt minus frigidi quam in estate; et in estate, propter calorem circumstantem sunt magis frigidi. Secundo, nam propter hoc etiam uentres hominum in hieme sunt calidiores quam in estate, et similiter homines et cetera animalia in regionibus frigidis sunt magis condensata et compacta, et in regionibus calidis magis rara; et calor in animalibus habitantibus in regionibus frigidis est magis intensus quam sit in animalibus habitantibus in regionibus calidis, et propter hoc dicitur quod homines de regionibus frigidis sunt magis audaces quam homines de regionibus calidis. Quantum ad secundum, uidelicet quomodo fit quod unum contrarium mouet sic aliud, breuiter potest dici uno modo quod hoc fit isto modo, nam cuiuslibet subiecti qualitas apta nata est se diffundere et dilatare; cum ergo sic se dilatando inuenit aliquid sibi contrarium resistens, non potens ulterius se dilatari, reflectitur uersus partem unde uenit, recte sicut lumen inueniens obstaculum reflectitur et similiter pila proiecta ad terram mouetur e contrario uersus partem unde uenit, et ita consimili modo in proposito. Breuiter potest dici aliter, supponendo quod omne ens diligit se permanere: quia ergo unum contrarium est corruptiuum et destructiuum alterius, quodlibet contrariorum ex naturali inclinatione fugit suum contrarium et mouetur ab eo; unde in tali motu forma illius quod mouetur est mouens principale, reliquum autem contrarium est mouens occasionale. Unde, si aqua circumdaretur igne, partes circumferentiales aque mouerentur uersus partes centrales et mouens principale esset forma ipsius aque; ignis autem esset mouens occasionale. Si enim aqua non circumdaretur igne, forma aque non moueret partes circumferentiales aque uersus centrales. Dubitatur hic utrum talis motus localis quo partes circumferentiales aque mouentur uersus partes centrales eiusdem propter ignem circumstantem sit aque naturalis uel uiolentus. Et uidetur quod sit aque naturalis, quia principaliter est a principio intrinseco, scilicet a forma ipsius aque. Probatur autem quod sit aque uiolentus et non naturalis, quia aliter eiusdem corporis simplicis essent plures motus naturales, quod est contra Aristotelem in primo Celi. Respondetur quod talis motus est naturalis, recte sicut motus aque sursum ad replendum uacuum est naturalis, quamuis bene presupponat uiolentiam alicuius corporis. Et quando dicebatur: solum unius corporis est unus motus naturalis, conceditur absolute et non facta uiolen tia alicui corpori; nichilominus, ex presuppositione, unius corporis simplicis possunt esse plures motus naturales. Unde, cum aer in fistula posita in aqua secundum unum eius extremum extrahitur et mouetur uiolenter sursum, aqua naturaliter insequitur istum aerem ne fiat uacuum, et ista insecutio et motus aque sursum potest dici naturalis ipsi aque, quia inest sibi a principio intrinseco, puta forma substantiali ipsius aque, quamuis illa forma non sic moueret illam aquam nisi esset facta uiolentia alicui corpori, scilicet aeri. Item dubitatur, posito quod duo contraria, puta ignis et aqua, ad inuicem approximentur et ignis sit multo fortior quam aqua, utrum ista aqua fugat ignem sicut ignis fugat aquam. Respondetur quod sic, quia quamuis ignis sit fortior in agendo quam aqua, potest tamen esse debilior in resistendo quam ipsa aqua sit in agendo; et ergo, quia quodlibet eorum est fortius in agendo quam sit reliquum in resistendo, per actionem et reactionem eorum ad inuicem quodlibet fugat aliud et mouet ipsum localiter. Si tamen ignis et aqua tantum distarent quod ignis bene posset attingere sua actione aquam, aqua autem non posset e contrario attingere ignem, tunc ignis moueret aquam localiter et aqua non moueret ignem localiter. Item dubitatur, postquam per fugam unius contrarii ab alio contraria ab inuicem elongantur ab alio, sic quod non amplius se tangant, utrum unum adhuc fugat aliud. Potest dici quod sic, quia quamuis non se tangant, tamen adhuc quodlibet eorum potest attingere aliud sua uirtute, mediante aere intermedio. Item dubitatur an semper sic fiat, uidelicet quod unum contrarium approximatum alteri fugat ipsum. Respondetur quod non semper sic fit: aliquando enim propter nimiam grauitatem unius contrarii reliquum non potest ipsum fugare, uerbi gratia sicut cum ferrum frigidum ponitur ad ignem, non propter hoc, saltem notabiliter, fugantur partes extremales uersus centrales. Notandum est hic quod intensio contrarii que fit ex tali pulsu partium circumferentialium uel lateralium uersus partes centrales per contrarium circumstans uocatur antiparistasis. Secundo est sciendum quod aliquando contrario approximato suo contrario, sicut ignis aque tantum ipsum excedit quod quamuis in principio sic moueat partes circumferentiales uersus partes centrales et intendat illud contrarium, tamen postea sua uirtute penetrat istud contrarium, puta illam aquam, et e contrario ipsam rarefacit et uirtutem eius prius intensam remit tit. Et ita, quamuis in principio actionis unum contrarium intendat aliud, tamen postea ipsum destruit et corrumpit, postquam fugauit ipsum tantum et similiter condensauit quod ulterius fugere non potest, nec sub maiori densitate forma eius esse potest. Quantum ad tertium, uidelicet utrum ex condensatione alicuius subiecti caliditas uel frigiditas illius subiecti intendatur, breuiter respondeo quod sic: istud enim patet ad experientiam, quia aqua congelata est frigidior quam aqua non congelata, quod uidetur esse signum quod ex istius aque condensatione frigiditas eius intenditur. Similiter hoc patet ex alio, nam ignis in materia densa, sicut in ferro, fortius agit quam in materia rara, sicut in stuppa. Et potest confirmari hoc idem ratione, quia in condensatione partes propinquius iacent et magis sunt unite; uirtus autem unita fortior est ipsa dispersa. Sed diceres: tunc sequitur quod idem esset causa contrariorum, quia condensatio esset causa frigiditatis et caliditatis; hec autem sunt contraria. Breuiter respondeo quod non est impossibile quod idem in alia et alia materia sit causa alterius et alterius, quamuis non in eadem; unde condensatio, quamuis in materia calida non sit causa intensionis caliditatis et frigiditatis, tamen in materia calida est causa intensionis caliditatis, in materia autem frigida est causa intensionis frigiditatis. Sed contra: posito quod in eodem subiecto sit simul caliditas et frigiditas et illud subiectum condensetur, tunc uidetur quod condensatio in eodem subiecto sit causa intensionis caliditatis et frigiditatis. Respondetur quod casus est impossibilis. Ipso tamen concesso diceretur quod si caliditas et frigiditas essent equalium graduum, tunc ex tali condensatione nec intenderetur caliditas nec frigiditas, quia continue per eorum actionem ad inuicem manerent sub equalibus gradibus, quamuis illud subiectum condensaretur. Uel posset dici quod utrumque intenderetur, sed non posset intendi usque ad summum. Si autem unum illorum esset intensius et aliud remissius, diceretur quod intensius remitteretur et non remissius. Dubitabit aliquis a quo generabitur huiusmodi gradus qualitatis, cum ex condensatione qualitas subiecti condensati intenditur. Respondetur quod occasionaliter generatur a contrario circumstante, principaliter autem a forma intrinseca illius subiecti una cum uirtute celesti. Ad rationes. Ad primam: unum contrarium agit in aliud etc., admittatur; cum hoc tamen stat quod in principio illius actionis istud contrarium intenditur, sicut dicebatur in questione. Ad secundam dico quod non est impossibile quod unum contrarium generet aliud occasionaliter et per accidens, quamuis hoc sit impossibile pure naturaliter et per sede quo etiam tangebatur in questione, Ad tertiam dico quod illa gutta aque in principio bene intenditur in eius frigiditate; postquam tamen penetrata est calore ignis, e contrario dilatatur et eius frigiditas remittitur et corrumpitur. Et sic similiter de pane in furno. Ad quartam dico quod ignis posset tantum augeri quod quamuis in principio alia elementa fortificaret, tamen postea, postquam calore ignis ipsa elementa penetrarentur, maior eorum pars ab igne corrumperetur. Ad quintam: sequitur quod accidentia migrarent de subiecto etc., dico negando consequentiam, quia non solum caliditas que est in partibus extremalibus mouetur uersus partes centrales, uerum etiam partes extreme in quibus est ipsa caliditas. Et sic est finis questionis. Queritur consequenter utrum semper media regio aeris sit frigida. Et arguitur primo quod non: semper media regio aeris est calida; igitur non frigida. Consequentia tenet; antecedens patet ex eo quod aer per se et naturaliter est calidus et humidus. Secundo: si semper media regio aeris esset frigida, uel ergo illa frigiditas inesset sibi naturaliter, uel uiolente. Non potest dici quod naturaliter, cum contrarium frigiditatis insit sibi naturaliter, puta caliditas; nec potest dici quod uiolente, quia tunc non semper media regio esset frigida, cum nullum uiolentum semper duret, Tertio: si sic, sequeretur quod media regio aeris sit semper densa; sed hoc est falsum. Consequentia tenet ex quo frigiditas est causa condensatio nis. Falsitas consequentis patet, nam tunc impediret ne uideremus celum et astra, nam propter eius densitatem species uisibiles celi et etiam astrorum non possent multiplicari usque ad uisum nostrum. Quarto sequeretur quod aer qui est in media regione aeris esset grauior quam aer qui est hic inferius; hoc est falsum. Consequentia tenet ex eo quod magis frigida minus frigidis sunt grauiora; aer autem hic inferius esset minus frigidus aere existente in media regione, si semper media regio aeris esset frigida. Falsitas consequentis patet, quia tunc aer qui est in media regione descenderet et aer qui est hic inferius ascenderet, cum ordo grauium et leuium sit grauiora esse sub leuioribus et leuiora esse super grauiora. Quinto: si sic, sequeretur quod in media regione non generarentur impressiones ignee; sed hoc est falsum. Consequentia tenet propter nimiam frigiditatem medie regionis ipsius aeris. Falsitas consequentis patet, nam ibi generantur corruscationes et fulgura; ista autem sunt impressiones ignee. Sexto ad idem: ille aer qui est in media regione est magis remotus ab elementis frigidisscilicet a terra et aquaquam sit iste aer hic inferius, et similiter est magis propinquus igni et motui celi, quorum est calefacere, quam sit aer inferior; igitur est magis calidus quam sit aer inferius, et per consequens non semper media regio aeris est frigida. In oppositum est Aristoteles in primo huius, ubi soluit illam questionem quare nubes non fiant in suprema regione aeris, sed in media: dicit huius causam esse quia suprema regio aeris semper est calida; et ergo, quamuis sufficiat eleuare, tamen non potest conuertere uaporem eleuatum in nubem et in aquam, ipsam conuexando, sed ipsam dissoluit et consumit ut non generentur nubes ex eo. Sed quia in media regione aeris est frigiditas, cum uapores calore Solis eleuantur usque ibi per frigiditatem aeris existentis in media regione, illi uapores condensanturfrigidi enim est condensareet ex tali condensatione uaporis generantur nubes, Ecce qualiter Aristoteles in soluendo predictam dubitationem supponit mediam regionem aeris esse frigidam. Et per mediam regionem aeris debet intelligi non ille aer qui est immediate prope terram, nec ille qui est immediate prope ignem, sed ille qui est in medio per aliquam distantiam a terra et similiter per aliquam distantiam ab igne. Et uocatur a philosophis medium interstitium aeris ab inter et sto, stas, quasi stans inter partes extremas aeris. Et ille aer qui est infra medium interstitium potest uocari inferior regio aeris; ille autem qui est super uocatur suprema regio aeris ita quod orbis ipsius aeris in eius spissitudine ymaginetur diuidi in tres partes, scilicet in inferiorem, mediam et supremam. In ista questione uidendum est primo de qualitate medie regionis aeris; secundo de causa qualitatis illius medie regionis; tertio incidentaliter uidendum est de quantitate medie regionis aeris; quarto de figura eius; quinto de uariatione eius secundum diuersa tempora. Quantum ad primum, sit prima conclusio quod semper media regio aeris est frigida. Patet, quia uapores calore Solis eleuati usque ibi conuertuntur in aquam, que est frigida, quod est signum quod media regio aeris est frigida. Similiter ibi generantur impressiones frigide, sicut nix, grando et similia, quod non esset nisi media regio aeris esset frigida. Secunda conclusio est quod media regio aeris non est frigida in summo. Patet, quia tunc esset aqua. Ista consequentia tenet per Aristotelem in primo et in secundo De generatione, ubi uult quod frigiditas inest primo aque; nichil ergo potest esse frigidum in summo nisi sit aqua. Sed contra: immo probatur quod media regio aeris sit ita frigida sicut est aqua, quia condensando et infrigidando uaporem eleuatum generat aquam et generat tantam frigiditatem quanta est frigiditas aque; sed nichil agit nec generat intensiorem gradum alicuius qualitatis quam ipsummet habeat; ergo, si media regio aeris generat tantam frigiditatem quanta est frigiditas aque, uidetur etiam quod tantam habeat. Quod autem nichil agat intensiorem gradum alicuius qualitatis quam ipsummet habeat probatur, nam alias simile ageret in simile sibi, quod est contra Aristotelem in primo De generatione, et contra naturalem appetitum ipsius agentis, quia solum agens appetit passum sibi assimilare. Respondetur negando consequentiam, quod aliquid scilicet ageret intensiorem gradum alicuius qualitatis quam ipsummet haberet. Et cum dicebatur: media regio aeris non est frigida in summo sicut dicit secunda conclusio, concedo. Et cum ulterius dicebatur: tamen generat frigiditatem in summo in ipso uapore, nego; sed bene generat in ipso tantum gradum frigiditatis quantum ipsamet habet, et isto habito et generato, ille uapor, cum sit de natura aque, ulterius per formam eius intrinsecam ducitur ad frigiditatem aque, recte sicut aqua calefacta se ipsam reducit ad frigiditatem pristinam. Quantum ad secundum, uidelicet que sit causa quod media regio aeris est frigida, breuiter una potest esse causa distantia eius a Terra una cum quibusdam aliis concurrentibus. Unde ymaginandum est quod aer hic inferius prope Terram calefit ex reflexione luminis Solis a Terra. Et cum radius incidens et reflexus prope Terram sint magis propinqui, aer prope Terram est magis calidus. Et cum illi radii recedendo a Terra magis et magis elongentur ab inuicem, continue ex tali elongatione istorum radiorum ab inuicem aer qui est magis et magis distans a Terra minus et minus calefit, ex eo quod propinquitas radii incidenti et reflexi est causa calefactionis. Et cum isti radii in media regione aeris sint ualde distantes ab inuicem, modicam uel nullam generant ibi caliditatem. Et cum alia sint que generant ibi frigiditatem, de quibus statim dicetur, que etiam generarent frigiditatem in inferiori regione ipsius aeris, si non esset propinquitas radii incidentis et reflexi, sequitur ipsam mediam regionem aeris esse frigidam. Sed suprema regio aeris, quamuis non calefaciat ex reflexione luminis Solis a Terra, tamen calefit aliunde, uidelicet ab igne existente in spera sua, quia illi igni suprema regio aeris est immediata. Et tunc, ubi ignis calefaciendo supremam regionem aeris terminat suam actionem, ibi incipit media regio aeris et terminatur ibi ubi radius incidens et reflexus tantum distant quod non sufficiunt calefacere. Alia causa frigiditatis potest esse remissio luminis, quia, cum lumen sit productiuum caloris, sicut prius dicebatur, sequitur quod ubi est remissius lumen, ibi minus de calore producitur; sed in media regione aeris est minus de lumine, quia lumen causatur per reflexionem speciei lucis; igitur, ubi est minor reflexio, ibi est minus de lumine. Sed cum in media regione aeris sit minor reflexio quam hic prope terram, cum aer sit minus densus et minus reflectens quam terra, sequitur quod est minus de lumine et per consequens minus de calore. Et cum sint ibi alia ualde istum aerem infrigidantia, sequitur quod ille aer est frigidus. Sed diceres: uidetur quod istud non ualeat, quia in nocte, cum non est lumen Solis apud nos, aer inferior adhuc est magis calidus quam aer qui est in media regione. Respondetur quod ille calor aeris inferioris, quamuis non generatur in nocte ex reflexione luminis Solis a Terra, tamen generabatur in die. Et huius signum est quod, quando noctes sunt longe, propter absentiam luminis Solis quasi totus calor aeris inferioris remittitur. Unde semper de mane aer hic inferius est magis frigidus quam de sero, ceteris paribus. Tertia causa frigiditatis medie regionis potest esse quia uapores frigidi eleuantur calore Solis, in tantum quod ueniunt iuxta supremam regionem aeris, qui est ualde calida ab igne; et cum unum contrarium fugat aliud, sicut predictum est, illi uapores fugantur a suprema aeris regione et condensantur et infrigidantur, tendendo ad eorum dispositionem naturalem. Et huiusmodi uapores fugantur uersus mediam regionem aeris et aerem ibi existentem infrigidant, et ex isto aer ibi existens est frigidus. Quarta causa frigiditatis medie regionis ipsius aeris potest assignari talis, quod aer qui est in suprema regione aeris mouetur circulariter cum igne, et ex tali motu calefit et rarefit. Et cum aer in suprema regione rarefit, oportet aerem sub eo condensari ne dimensiones se penetrent; et ex tali condensatione una cum aliis causis causatur frigiditas in media regione aeris. Quinta causa potest assignari quod aer prope terram calefactus quosdam uapores fugat a terra, cum unum contrarium fugat aliud, et quosdam uapores fugat sursum uersus mediam regionem. Et cum uapor de natura sit frigidus, quia tendit ad naturam aque, isti uapores, fugati ad mediam regionem, aerem ibi existentem infrigidant; et tunc, cum illum aerem circumstet aer supreme regionis, qui est calidus, et etiam aer inferioris regionis, qui etiam est calidus, frigiditas medie regionis intenditur; nam ex predictis contrarium circumstans suum contrarium fortificat ipsum. Sexta causa potest assignari quod influentia celestis causat frigiditatem in media regione aeris ad istum finem, ut fiat ibi generatio et corruptio mixtorum imperfectorum; impressiones enim generate in media regione, sicut est pluuia et consimiles, multum faciunt ad generationem et augmentationem mixtorum perfectorum. Dicit enim Aristoteles secundo Physicorum: pluuia cadit ut crescant frumenta, Quantum ad tertium restat uidere de quantitate et situ medie regionis aeris. Unde sciendum est quod media regio aeris est bene spissa et profunda; unde Alhazen dicit in tractatu suo De crepusculis quod uapores ex quibus fiunt nubes bene possunt eleuari a terra per quinquaginta duo miliaria. Et certum est quod illi uapores, si ex illis fiunt nubes, non eleuantur ultra mediam regionem aeris; igitur tante spissitudinis, scilicet quinquaginta duorum miliarum, est media regio aeris, excepto illo spatio quod est inter terram et illum locum aeris ubi primo possunt generari nubes, quod spatium est bene paruum. Ex hoc patet quod media regio aeris est ualde spissa et profunda. Quod autem illud spatium quod est inter terram et locum aeris in quo possunt generari nubes sit paruum, patet, nam uisum est quod aliquis stans super montes uidit nubes inferius, et hoc est signum quod tale spatium non est multum magnum. Ex hoc ulterius patet quod media regio aeris non est aer purus, sed multis grossis uaporibus permixtus; nec est ita rarus sicut est aer supreme regionis. Et ergo, quia uidemus Solem per mediam regionem, radii refranguntur supra illo aere ibi existente et non ueniunt non fracti ad uisum nostrum. Et propter hoc dicit Alhazen in tractatu allegato quod uidemus lumen Solis antequam Sol sit super nostrum horizontem, Unde, cum uidemus aliquod uisibile per media diuersarum rationum in raritate et densitate, tunc uidemus istud uisibile per radios refractos supra superficie illa duo media coniungente. Et per talem refractionem apparet uisibile maius quam si uideretur per radios non fractos, aliquando etiam minus, et similiter apparet in alio loco quam sit. Hoc patet, nam denarius in fundo aque apparet maior quam extra aquam. Et aliquando, si poneretur in aliquod uas, non uideretur in aliqua distantia uisus ab eodem, et si superfunderetur aqua, uidereturin illa distantia, Sic etiam propter interpositionem medie regionis inter Solem et uisum nostrumque quidem media regio multis uaporibus grossis est permixtaaliquando apparet nobis Sol citius super horizontem quam in ueritate sit in eius ortu, et in eius occasus diutius apparet nobis esse super horizontem quam sit. Et propter hoc etiam de mane, cum oritur, propter pluralitatem uaporum inter Solem et uisum nostrum, super quibus uaporibus refranguntur radii Solis, apparet Sol maior quam in meridie. Item patet spissitudo medie regionis ex eo quod aliquando uidemus nubem bene alte super nubem, et tam nubes inferior quam superior sunt in media regione, ex quo potest argui spissitudo et profunditas medie regionis. De situ autem medie regionis sciendum est quod media regio non dicitur media propter equalem distantiam a terra et a concauo orbis ignis; unde punctus medius qui est inter terram et inter concauum orbis ignis non est signandus in medio medie regionis aeri.immo forte nec in aliquo puncto medie regionis, sed in puncto supreme regionis, ita quod ymaginandum est quod suprema regio aeris est spissior quam sit totus aer inter ipsam et terram. Et ideo, sicut dixi, non est media quia equaliter distet ab igne et terra, sed dicitur media per interpositionem eius inter supremam regionem aeris et illam regionem aeris in qua non possunt generari nubes propter nimiam eius propinquitatem ad terram. Quod autem aer qui est ultra mediam regionem sit spissior quam totus ille qui est inter supremam regionem aeris et terram patet ex eo quod dicitur quod quidam montes sunt ita alti quod plus et maior portio illorum montium est in suprema regione aeris quam sit totus aer qui est inter terram et supremam regionem aeris, et illi montes adhuc non attingunt speram ignis; modo hoc non esset uerum nisi suprema regio aeris esset multo spissior quam totus aer infra eam. Ft si sic, tunc media regio aeris non est in medio per equalem distantiam a terra et a suprema regione aeris. Hoc etiam patet ex alio, quia comete qui generantur in suprema regione aeris plus ascendunt super conuexum medie regionis quam sit distantia a terra usque ad conuexum medie regionis; hoc iterum non esset uerum nisi suprema regio aeris esset multo spissior quam totus aer inferior. Quantum ad quartum restat uidere de figura medie regionis aeris. Et dico primo quod uersus polos est multo spissior quam uersus equinotialem. Patet, quia uersus polos est minor caliditas quam uersus equinotialem. Primo, quia ibi radii Solis magis oblique reflectuntur, et ergo statim tantum elongantur ab inuicem radius incidens et reflexus quod non possunt generare caliditatem in aere, et sic ibi bassius incipit media regio aeris quam si radius incidens et reflexus non tantum statim ab inuicem elongarentur. Similiter circa polos partes celi mouentur tardius quam circa equinotialem, et cum ex motu causetur calor, sequitur quod si motus est minus uelox, quod est causatiuus minoris caloris; et ergo suprema regio aeris non est ibi ita spissa sicut circa equinotialem, sed est ibi magis tenuis, et per consequens media regio magis spissa. Hoc etiam patet signo, quia in illis partibus nubes fiunt magis basse quam in partibus uersus equinotialem. Ex hoc potest ymaginari qualis figure sit media regio aeris et in conuexo et in concauo. Quantum ad quintum, restat uidere de uariatione medie regionis. Pro quo dico quod in hieme media regio aeris super nos est magis spissa. Patet, quia radii solares incidunt magis oblique super terram quam in estate; et ergo radius incidens et reflexus statim tantum elongantur quod non sufficiunt calefacere aerem; et ergo bassius incipit media regio aeris, et propter hoc in hieme nubes sunt bassiores quam in estate. Secundo dico quod in estate media regio aeris est magis tenuis, et una illius causa est quia in estate radii solares minus oblique incidunt super terram, et propter hoc radius incidens et reflexus recedendo a terra minus elongantur ab inuicem quam si radii solares inciderent oblique, et igitur altius calefaciunt aerem, et per consequens concauum medie regionis plus distabit a terra; per consequens media regio aeris non erit ita spissa. Alia causa est quia in superiori parte aeris in estate propter accessum Solis causatur maior calor, et per consequens suprema regio aeris augetur. Sed ad augmentationem supreme regionis aeris sequitur diminutio medie regionis; igitur in estate media regio aeris diminuitur. Tertia causa potest esse quia in estate suprema regio aeris est magis calida et similiter inferior; ergo media regio aeris, que est frigida, cireumdatur contrariis fortioribus; et per consequens, cum unum fugat aliud, partes extreme medie regionis mouentur uersus partes interiores medie regionis, et per consequens fit condensatio medie regionis, et per consequens fit minus profunda, sed tamen magis frigida quam in hieme, per antiparistasim, quia cireumdatur fortioribus contrariis. Et huius signum est quod in estate aliquando generantur grandines tante quantitatis quod tante non possunt generari in hieme. Ad rationes. Ad primam respondetur quod quamuis aer de natura sua sit calidus, tamen potest infrigidari uiolente per aliquid extrinsecum; et sic fit de aere in media regione, sicut prius dicebatur. Ad secundam dico quod illa frigiditas est sibi uiolenta. Et cum dicebatur: uiolentum non diu durat concedo; et ergo bene concedo quod ibi continue non manet idem aer, sed bene alius et alius; et quamuis nullum uiolentum sit perpetuum, tamen semper est aliquod uiolentum. Ft ideo, quamuis nullus aer in media regione sit semper frigidus, tamen semper aliquis aer in media regione est frigidus. Ad tertiam: sequeretur quod media regio aeris esset ualde densa, conceditur. Et cum dicitur: ergo impediret ne uidemus celum et stellas, dico quod densitas non impedit uisionem, sed bene opacitas. Unde per unum uitrum quod est densius quam sit unum lignum, bene uidemus, et tamen per lignum non possumus uidere. Sed uerum est quod ista densitas medie regionis bene facit quod non quamlibet partem celi uidemus per radium rectum, sed plures partes celi uidemus per radium refractum. Ad quartam: sequitur quod ille aer fiet magis grauis quam aer inferior, concedo. Et ergo, postquam est magis grauis, descendet, et inferior ascendet et infrigidatur, et sic continue unus post alium. Ad quintam dico quod ibi non fiunt impressiones ignite propter caliditatem medie regionis, sed fiunt ibi per antiparistasim propter frigiditatem medie regionis, de quo postea uidebitur. Ad sextam: ille aer est propinquior causis calefacientibus etc., nego consequentiam quod ergo debeat esse calidior, quia cause infrigidantes illum aerem sunt fortiores, de quibus dicebatur in secundo articulo huius questionis. Et sic finitur questio. Queritur consequenter utrum omnium impressionum metheorologicarum uapor et exalatio sint principium materiale. Arguitur primo quod non: impressionum ignitarum nullum istorum est principium materiale; ergo questio falsa. Consequentia tenet. Antecedens probatur, nam non potest dici quod talium impressionum uapor sit materia, nam Aristoteles in primo huius uult oppositum: uult enim quod talium impressionum que generantur per inflammationem non uapor, sed exalatio sit principium, Nec etiam potest dici quod talium impressionum exalatio sit materia; cum sit de natura terre per Aristotelem, uidetur esse tante grauitatis quod non potest attingere locum illum sursum ubi generantur huiusmodi impressiones. Et confirmatur hoc: materia impressionum ignitarum debet esse bene inflammabilis; sed exalatio non est huiusmodi, quia exalatio est sicca, per Aristotelem, Siccum autem non est bene inflammabile, sicut patet de cimiteribus; inflammabile enim faciliter debet esse pingue. Et confirmatur adhuc quod exalatio non sit materia talium impressionum; nam materia impressionum aquearum segregatur ab aqua, sicut est uapor, et etiam materia impressionum ignearum debet segregari ab igne; sed exalatio non segregatur nec extrahitur ab igne, immo magis a terra; igitur. Secundo ad principale: uapor non est materia impressionum generatarum sursum, sicut pluuie, rores, grandines et pruine, etc.; igitur questio falsa. Consequentia tenet, quia non potest dici quod huiusmodi impressionum exalatio sit materia, cum sit calida et sicca, huiusmodi autem impressiones sunt frigide et humide. Antecedens patet, nam uapor, cum sit de natura aque, est tante grauitatis quod non potest moueri sursum usque ad illum locum ubi generantur huiusmodi impressiones. Tertio probatur quod impressionum aquearum uapor non sit materia nec impressionum que generantur per inflammationem exalatio sit materia, quia, cum uapor segregatur ab aqua et exalatio a terra, sequitur quod supra in aere non fierent nisi impressiones humide et aquee, et huiusmodi impressiones non fierent super terram, cuius oppositum experimur. Consequentia tenet eo quod uapor solum segregatur ab aqua, exalatio solum a terra. Oppositum uult Aristoteles in primo huius, tractatu secundo, capitulo primo, Breuiter in ista questione uidendum est quid sit exalatio et quid uapor; secundo uidendum est de comparatione istorum ad inuicem; tertio respondendum est ad quesitum. Quantum ad primum, sciendum est quod exalatio dicitur quoddam corpus subtile, seu fumus calore Solis a terra uel ab aqua terra permixta eleuatus. Uapor autem dicitur quoddam corpus subtile, seu fumus calore Solis ab aqua uel a terra aqua permixta eleuatus. Ex isto patet quod exalatio est sicca siccitate terrestri et calida accidentaliter a Sole, et uapor est humidus humiditate aquea et accidentaliter calidus a Sole. Hic dubitatur utrum uapor sit eiusdem speciei cum aqua et exalatio eiusdem speciei cum terra. Ad istum dubium diuersi diuersimode respondent; unde dicit unus expositor quod exalatio que generatur ex corpore simplici, sicut a terra, est eiusdem speciei cum eo corpore, differens ab eo solum secundum dispositiones accidentales. Et assignat rationem illius quod omne corpus naturale quod derelictum nature sue proprie ex se reddit ad dispositionem naturalem alicuius corporis et sequitur motum naturalem eius, est eiusdem speciei et eiusdem nature specifice cum illo corpore; sed sic est quod exalatio dimissa nature sue proprie reddit ad naturam terre ex qua extrahebatur; igitur etc. Maior est nota. Minor patet, nam, cum exalatio a terra segregata derelinquitur nature sue proprie, per absentiam caloris Solis descendit ad terram unde uenit. Similiter sic est de uapore extracto ab aqua, qui, cum est eleuatus et derelinquitur nature sue, descendit; ergo etc. Alii dicunt quod in tali segregatione exalationis a terra est uera generatio, et similiter in segregatione uaporis ab aqua, ita quod isti uolunt quod exalatio est alterius speciei ab illo a quo segregatur, scilicet a terra; et similiter uapor est alterius speciei ab aqua. Unde uolunt quod quodlibet istorum sit unum mixtum imperfectum habens formam substantialem distinetam a forma elementi, puta aque uel terre, Et quando dicitur eis quod Aristoteles dicit exalationem esse de natura terre et uaporem esse de natura aque, dicunt quod Aristoteles hoc dicit propter hoc quod materia exalationis immediate ante eius generationem stetit sub forma terre et habet siccitatem terream; similiter sic dicunt de uapore in ordine ad ipsam aquam. Breuiter concedo quod prima opinio sit uerior propter ipsam rationem quam adducit, nec illi de secunda opinione soluunt illam, nec uideo aliquam rationem pro eis quin faciliter possit solui tenendo primam opinionem. Quantum ad secundum, uidelicet de comparatione istorum ad inuicem, dico quod utrumque istorum, tam uapor quam exalatio, est calidus accidentaliter, uidelicet a calore ipsum eleuante; tamen exalatio est calidior uapore, quia exalatio est de natura terre, et ergo intensius et fortius incorporatur sibi calor quam uapori, qui est de natura aque, cum aqua sit minus densa quam terra. Secundo dico quod utrumque istorum est leue, non a se, sed a calore eleuante, sed tamen magis exalatio quam uapor. Patet, quia exalatio est magis calida et habet calorem magis potentem eleuare. Tertio dico quod utrumque eorum eleuatur sursum per calorem in eo generatum, sed magis sursum eleuatur exalatio. Patet etiam quia est magis calida. Sed diceres: sicut se habet terra ad aquam, ita se habet exalatio ad uaporem; sed terra est grauior aqua, et ergo exalatio est grauior uapore. Respondetur: concedo quod quantum ad naturam specificam et propriam, exalatio est grauior uapore sicut terra est grauior aqua; sed tamen accidentaliter exalatio per calorem eleuantem fortius sibi incorporatum quam uapori, potest dici leuior, et propter hoc magis sursum potest moueri, recte sicut ferrum intensius recipit calorem ab igne quam stuppa, propter tenacitatem materie. Uerum est tamen quod duplex potest distingui exalatio: una que est eleuata a terra pingui et unctuosa; et talis eleuatur ut plurimum in uno globo, propter tenacitatem partium ad inuicem, et illi calor accidentalis tantum incorporatur quod potest ualde alte ascendere, et habet tantum de calore quod sine repulsu potest ambulare per mediam regionem aeris usque ad supremam; et ex tali per inflammationem eius generantur impressiones ignee. Alia autem est exalatio que eleuatur a terra non pingui nec unctuosa; et illa nonsic eleuaturin uno globo, nec partes eius propter siccitatem tenent se ad inuicem, nec sibi fortiter incorporatur calor, nec ita etiam alte ascendit, sed ipsa cito dissoluitur et ex tali generantur uenti. Quantum ad tertium, sit prima conclusio: omnium impressionum siccarum uel ignitarum exalatio est materia. Patet, nam exalatio que eleuatur, uel eleuatur ultra mediam regionem aeris, uel manet in media regione, uelmanet infra mediam regionem, uel manet in concauitatibus ipsius terre. Si eleuatur usque ad supremam regionem aeris, uel ergo quasi usque ad speram ignis, uel infra. Si primum et ibi inflammatur, fiunt comete uel fit cometa. Si autem citra et ibi inflammatur, fiunt capre saltantes uel trabes ignite et consimilia. Si autem exalatio eleuatur usque ad mediam regionem aeris et includitur in nube et inflammatur, fiunt corruscationes et fulmina. Si autem non includitur in nube nec inflammatur et est multitudo talis exalationis et mouetur a frigido medie regionis, fiunt ex ea uenti. Si autem talis exalatio est conglobata et non inclusa in nube et repellitur uersus terram a frigiditate medie regionis, fiunt ex ea sydera cadentia, cum ex tali motu et pulsu incenditur. Si autem talis exalatio non mouetur notabiliter directe uersus terram uel ad latus nec inflammatur, sed coloratur lumine celesti, fiunt hyatus et uoragines et colores sanguinei secundum aliam et aliam dispositionem illius exalationis. Si autem illa exalatio manet infra mediam regionem et dissoluitur et cadit ad mare, fit salsedo maris. Si autem talis exalatio non pertingit ad aerem, sed manet in mari uel in concauitatibus terre, tunc, cum manet in mari, fit ex hoc salsedo maris, et cum manet in concauitatibus terre, fit motus terre. Secunda conclusio: omnium impressionum humidarum uel frigidarum uapor est materia. Patet, nam uapor, si eleuatur usque ad mediam regionem et ibi condensatur in nubem et in aquam, fit pluuia. Si autem congelatur et conglutinatur multum, fit grando. Si autem congelatur et conglutinatur, sed non tantum, fit nix. Si autem uapor eleuatus manet infra mediam regionem et de nocte infrigidatur et non congelatur, fit ros. Si autem congelatur, fit pruina. Si autem uapor manet in concauitatibus terre et propter frigus condensatur, fit aqua et fiunt riuuli. Si autem uapor eleuetur supra in mediam regionem et fiunt nubes quiescentes uel etiam ante generationem nubium uapores ibi eleuati quiescunt, tunc, per reflexionem uel refractionem luminis Solis uel Lune supra illis fit halo. Et quandoque in eleuatione talium uaporum per reflexum luminis fit iris. De hiis plenius apparebit postea. Tertia conclusio: quod questio est uera. Patet inducendo in singulis impressionibus: omnes enim uel generantur ex exalatione uel ex uapore. Ad rationes. Ad primam exalatio non est materia, etc., negatur. Et quando probabatur: exalationes non possunt ita alte ascendere, cum sint de natura terre, concedo ex se; nichilominus hoc potest fieri per calorem eleuantem ipsas exalationes. Et ad confirmationem: materia impressionum ignitarum debet esse inflammabilis, concedo; et ulterius dico quod alique exalationes sunt inflammabiles, sicut exalationes segregate a terra pingui et unctuosa, nichilominus iste exalationes adhuc tenent terrestrem siccitatem. Ad aliam confirmationem nego quod si materia impressionum aquearum segregatur ab aqua, quod ergo materia impressionum ignitarum debet segregari ab igne, quia ignis non est ad hoc dispositus quod ab eo segregatur materia impressionum ignitarum, sed aqua bene est ad hoc disposita ut ab ea segregatur materia impressionum aquearum. Ad secundam dico quod immo uapor est materia impressionum aquearum. Et cum dicitur: non potest ita alte eleuari sicut generantur huiusmodi impressiones, concedo quantum est de se, sed tamen potest per calorem ipsum eleuantem. Ad tertiam dico quod immo a mari potest segregari et eleuari exalatio, propter terrestrem mari admixtum. Similiter ex terra potest segregari et extrahitur uapor propter aqueum sibi permixtum. Et sic patet ad argumentum. Et sic finitur questio. Queritur consequenter utrum impressiones ignite, seu ille que fiunt per inflammationem, fiant naturaliter in aere. Et arguitur quod non, nam impressiones ignite uidentur esse de natura ignis; igitur non fiunt naturaliter in aere. Consequentia tenet ex eo quod aer uel locus aeris non est locus naturalis illius uel illorum que sunt de natura ignis; nam impressiones ignite habent pro materia exalationem, que est calida et sicca, quod est proprium igni. Secundo: si huiusmodi impressiones naturaliter fierent in aere, tunc generarentur ab aere; sed hoc non, quia aer non est ita calidus sicut sunt huiusmodi impressiones; et quia nichil agit gradum intensiorem quam ipsummet habeat, sequitur quod huiusmodi impressiones non generantur ab aere. Tertio ad idem: illa que fiunt uiolente in aere non fiunt naturaliter; sed impressiones ignite sunt huiusmodi; ergo etc. Maior patet. Minor probatur, quia huiusmodi impressiones fiunt ex exalatione eleuata ad aerem; sed eleuatio exalationis est uiolenta, cum exalatio sit de natura terre, per Aristotelem in primo huius; ergo etc. In oppositum arguitur: primo, quod huiusmodi impressiones fiunt in aere, patet sensibiliter; sed quod fiant ibi naturaliter probatur, quia fiunt ibi a causis naturalibus et a causa naturaliter agente, quod quidem agens est ipse calor. In ista questione uidendum est quomodo diuersificantur huiusmodi impressiones; secundo uidendum est de causis harum impressionum et in generali et in speciali, quibus uisis patet faciliter responsio ad quesitum. Quantum ad primum, sciendum est quod huiusmodi impressiones diuersificantur in magnitudine et in paruitate: alique enim sunt magne, alique parue, secundum magnitudinem et paruitatem exalationis. Secundo etiam diuersificantur in figura: alique enim apparent figure oblonge; alique etiam apparent figure late; alique etiam apparent sicut globi. Et ista diuersitas prouenit ex diuersitate figure ipsius exalationis eleuate. Tertio etiam diuersificantur qualitate, sicut raritate et densitate et colore. Alique enim fiunt ex exalatione magis densa, alique uero ex exalatione magis rara. Et secundum hoc etiam alique apparent coloris rubei, alique coloris albi. Alique etiam earum sunt uenenose et infectiue, alique uero non, immo aliquando alique inficiunt homines uel alia animalia. Quarto diuersificantur etiam in motu. Alique enim apparent uelociter moueri, alique uero tarde. Similiter alique apparent moueri sursum, alique ad latus. Similiter alique aliquando motu suo faciunt sonum in aere, recte sicut esset sonus aliquorum armatorum. Quinto etiam diuersificantur tempore, quia alique diu durant, alique cito euanescunt; et alique aliquando durant per unum mensem, alique per annum, alique per noctem, et alique ut plurimum fiunt tempore uenenoso et tempore epidimie. Sexto diuersificantur loco, nam alique fiunt prope terram, ita quod apparent stare super terram uel ire; alique etiam fiunt modicum altius; alique etiam fiunt prope mediam regionem aeris; alique etiam fiunt in media regione aeriset de istis postea dicetur, et non modo, Alique etiam fiunt super mediam regionem aeris. Similiter alique ut plurimum fiunt in locis ubi sunt cadauera mortuorum, sicut iuxta patibula et in cimiteriis. Quantum ad secundum, sciendum est quod exalatio calida et uiscosa et inflammabilis est materia harum impressionum. Causa efficiens earum est ipsum calidum, et aliquando frigidum circumstans comprimens materiam, scilicet exalationem unde debet fieri impressio. Causa autem formalis est quia habent formam mixti imperfecti, que potest dici quedam flamma, ex quo patet quod omnes sunt eiusdem speciei, licet differant accidentaliter propter causas extrinsecas. Causa finalis est propter generationem mixtorum perfectorum, etiam ad pronosticandum quedam futura. Et ideo dicitur quod quando est descensus stellarum in aliqua parte celi, tunc ex ista parte ueniunt postea magni uenti et fiunt procelle in mare. Eundo autem magis ad causas particulares, sciendum est quod quando exalatio est in continua segregatione a terra et illa exalatio est pinguis et unctuosa et sic quod adhuc unum eius extremum est prope terram et aliud extremum in aere, aliquando de nocte ista exalatio frigiditate noctis comprimitur et condensatur, et calor interius tunc intenditur et incendit et inflammat illam exalationem. Et quando sic fit, tunc apparet sicut candela stans ardens, et huiusmodi impressiones accidunt et contingunt super sepulcra mortuorum. Aliquando autem exalatio pinguis et inflammabilis eleuatur modicum altius, sic quod eius extremum inferius non immediate est prope terram. Et tunc, quando de nocte talis exalatio inflammatur et aere moto mouetur, apparet sicut lucerna uel candela ambulans uel currens super terram, et homines talibus impressionibus non possunt bene appropinquare; nam, cum homines uolunt eis appropinquare, mouent aerem, et aere moto iste impressiones mouentur et deportantur in aere continue antecedendo homines uolentes eis appropinquare. Aliquando etiam accidit quod huiusmodi impressiones fiunt supra auribus equorum ambulantium, nam, cum de auribus ipsius equi continue extrahitur huiusmodi exalatio unctuosa, ipsa potest incendi et inflammari et apparebunt huiusmodi impressiones. Unde bene uisum est huiusmodi impressiones de nocte supra auribus equorum apparere. Quando autem exalatio eleuatur usque ad mediam regionem, aliquando frigiditate medie regionis repellitur et tunc, secundum quod illa exalatio est aliter et aliter disposita et aliter et aliter in repulsu mouetur, secundum hoc fiunt alie et alie impressiones. Si enim exalatio est longa et non multumlata et, cum repellitura frigiditate medie regionis, uritur, fit una impressio ad modum trabis ardentis. Si autem illa exalatio est ad modum globi et, cum pertingit ad mediam regionem, in repulsu eius descendit totaliter uersus terram, quamuis oblique, et ignitur in eius descensu, apparet tamquam stella cadens. Si autem huiusmodi exalatio est ad modum globi et, cum pertingit ad mediam regionem, repellitur et, cum modicum distat a media regione iterum ascendit et tunc iterum repellitur, per inflammationem talis exalationis apparet ignis ludens. Si autem ista exalatio in medio est grossa et in extremis constricta et, cum pertingit ad mediam aeris regionem, repellitur et incenditur, apparet draco uolans. Si autem exalatio non impedita forte per nubes medie regionis et aliquid huiusmodi transit per mediam regionem usque ad supremam et ibi incenditur, et si ista res est magna et lata, apparet tamquam magna res accensa. Si autem ista exalatio est dispersa per globos, qui tamen globi adherent per exalationes subtiles et raras intermedias, tunc, cum uno globo incenso et consumpto reliquus incenditur, apparet ignis saltare sicut capra. Cum autem ista exalatio habet longitudinem sine magna latitudine et in extremo superiori est magis subtilis et magis inflammabilis quam in extremo inferiori, tunc ista exalatio in extremo superiori primo incenditur, et parte extrema incensa et consumpta, pars prope incenditur, et tunc iterum apparet sicut stella cadens. Si autem illa exalatio tota simul incenditur, apparet sicut lancea ardens. Si autem illa exalatio habet longitudinem et etiam aliqualem latitudinem et tota simul incenditur, apparet sicut columna ardens, et inferior pars illius exalationis, que est grossior, apparet tamquam basis illius columne. Dubitaret aliquis utrum huiusmodi impressiones ignite, si tangerentur manu, comburerent manum. Respondetur quod ille que sunt in materia multum rara non comburerent, sed possent esse ex materia ita densa quod utique comburerent manum. Istis uisis, patet quod questio est uera. Ad rationes. Ad primam, cum dicitur: exalationes sunt de natura ignis, nego, immo exalatio que est materia harum impressionum est de natura terre, quamuis sit calida calore accidentali ipsam eleuante. Ad secundam dico quod huiusmodi materia, que in se iam habet calorem bene fortem, bene potest incendi cum moueturin aere, quia est materia ualde inflammabilis. Ad tertiam dico quod illa exalatio eleuatur sursum a calore sibi incorporato. Et quamuis iste motus sit uiolentus quantum est ex parte passi, tamen est naturalis quantum est ex parte agentis; unde ista eleuatio est motus naturalis, quamuis eam precessit motus uiolentus. Et sic patet ad questionem. Queritur consequenter utrum de nocte, serenitate existente, debeant apparere hyatus et uoragines et sanguinei colores in celo. Et arguitur quod huiusmodi impressiones non debeant apparere in celo, quia celum non est receptiuum huiusmodi impressionum; ergo huiusmodi impressiones non sunt in celo, sed in aere; igitur non deberent apparere in celo, sed magis in aere, cum res magis debet apparere ubi est quam ubi non est. Secundo: huiusmodi impressiones non apparent in celo nec etiam in aere de die; ergo minus debent apparere de nocte. Antecedens patet ad sensum; sed consequentia probatur, quia illa que per Aristotelem possunt mouere uisum, magis uidentur in maiori lumine; sed cum huiusmodi impressiones sunt huiusmodi, ergo, cum maius sit lumen de die quam de nocte, sequitur huiusmodi impressiones magis debere apparere in die quam in nocte. Tertio uidetur quod non debeant apparere serenitate existente, quia, cum huiusmodi impressiones fiant per lumen diruptum ex obscuro et nigro, sicut dicit Aristoteles, sed cum in tempore nebuloso maior fiat diruptio luminis ex obscuro, uidetur quod magis debeant apparere in tempore nebuloso quam sereno. Quarto ad idem: si sic, hoc esset isto modo, sicut dicit Aristoteles, quod nigrum dirumpens lumen apparet remotius. Sed propter hoc non debet esse, quia, cum istud nigrum sit ita propinquum uisui sicut residuum, debet apparere ita propinquum uisui sicut residuum; aliter enim sensus uisus sic iudicando deciperetur. Et cum sic iudicando iudicet de coloreputa de nigredine, de albedine uel rubedine, et cum color sit proprium obiectum uisus, tunc sensus circa suum proprium obiectum deciperetur, quod est contra Aristotelem in secundo De anima. Quinto uidetur quod non debeant apparere colores sanguinei, quia non uidetur quod magis debeant apparere illi quam alii; sed ita est quod alii colores non apparent, sicut est color uiridis uel color croceus uel aliquis talis. In oppositum est Aristoteles, et etiam patet ad sensum, quia aliquando de nocte, serenitate existente, apparent huiusmodi impressiones. In ista questione primo exponendi sunt quidam termini in questione positi; secundo ponende sunt quedam suppositiones; tertio ponende sunt quedam conclusiones; quarto uidendum est de causa unius effectus qui etiam aliquando contingit de nocte, serenitate existente. Quantum ad primum, sciendum est quod hyatus et uoragines dicuntur quedam aperture quibus celum apparet apertum, et differunt secundum magis et minus. Unde quidam dicunt quod cum illa apertura apparet magna et profunda, tunc dicitur uorago. Cum autem illa apertura apparet minus profunda, tunc dicitur hyatus. Ali autem dicunt quod cum illa apertura apparet cum rubedine, ac si esset ibi ardor, dicitur uorago; cum autem apparet sub quadam obscuritate, tunc dicitur hyatus, Quantum ad secundum, sit prima suppositio: quando aliqua duo equaliter distant a uisu, quorum unum est coloratum uel saltem apparens sub colore magis claro, reliquum uero sub colore minus claro, tunc istud quod apparet sub colore clariori apparet esse propinquius quam istud quod est coloratum colore minus claro. Et istud sciunt pictores: partem enim que debet apparere supereminere colorant colore magis claro et illam que debet apparere densa colore minus claro, sicut colore nigro uel alio tendente ad nigredinem. Et propter istam causam potest contingere quod aliqua superficies plana potest apparere concaua uel conuexa. Si enim continue uersus medium coloretur colore claro et uersus extremum colore obscuro, iudicaretur conuexa, quia partes medie apparerent propinquiores, quia essent colorate colore clariori. Si autem partes uersus medium alicuius superficiei plane essent colorate colore obscuro et uersus extremum colore claro, tunc illa superficies apparet concaua, quamuis esset plana, quia partes extreme apparent propinquiores quam partes medie; nam essent colorate colore clariori. Sic similiter superficies conuexa posset apparere plana, sicut si partes magis uersus nos essent colorate colore obuscuro et remotiores a nobis colore claro, tunc posset fieri recompensatio claritatis et distantie. Secunda suppositio: cum lux uel album uidetur per nigrum, apparet rubeum. Ista suppositio patet cum uidemus Solem per fumum, et propter hoc ignis etiam in carbone apparet coloris rubei; carbo enim est nigri coloris, ignis autem est lucidus. Quantum ad tertium, sit prima conclusio quod possibile est quod aliquando appareat uorago in celo. Probatur, nam possibile est quod aliquando eleuetur exalatio in medio densior et profundior, in extremo autem eius minus densa et minus profunda. Et cum exalatio sit de natura terre, etiam participat colorem terre, uidelicet nigredinem. Cum autem huiusmodi exalatio est inter nos et celum, lux celestis minus clare uidetur per medium illius exalationis et magis clare uidetur per extremum illius exalationis. Igitur, per secundam suppositionem, celum uisum per medium illius exalationis apparet coloris minus clari, uidelicet rubedinis minus clare, et per extremum apparet rubedinis magis clare. Ergo, per primam suppositionem, partes extreme illius exalationis apparent magis propinque, partes autem intermedie apparent magis remote, ergo iudicamus ibi profunditatem in medio, et concauitatem, et tamen propter nimiam distantiam celi et exalationis et propter luciditatem celi in comparatione ad illam exalationem iudicamus illam exalationem non magis propinqua quam celum. Cum ergo talis fantasia et apparitio fiat in exalatione, nos iudicamus hoc esse in celo, et sic celum iudicamus apertum et concauatum. Secunda conclusio est: possibile est quod appareat nobis hyatus in celo. Patet, quia exalatio potest esse in medio ita densa quod per eius medium non uidemus lumen et per eius extremum uidemus, quia partes in extremo sunt rariores et minus dense; et tunc in medio iudicatur obscuritas et in extremo claritas, et illa apparitio est hyatus. Tertia conclusio: quod possunt apparere sanguinei colores. Patet, nam possibile est quod exalatio sit uniformis in raritate et densitate in partibus eius extremis et mediis. Et quando sic est, equaliter lumen uel lux uidetur per huiusmodi exalationem, et tunc partes extreme iudicantur equaliter prope sicut medie. Et cum lux uisa per nigrum faciat apparere rubeum, sequitur illam exalationem apparere rubeam, et illam rubedinem iudicamus in celo, propter causam prius dictam. Ex isto est quod Sol, cum de mane uidetur et fiunt uapores et exalationes inter Solem et uisum, quod Sol apparet rubei coloris, quia lux Solis uisa per nigrum, sicut per uapores et exalationes, facit apparere rubeum. Quarta conclusio: huiusmodi impressiones, uidelicet hyatus, uorago, etc., non apparent de die. Patet, quia ex nimio lumine Solis opacitas et obscuritas ipsius exalationis totaliter superuincitur, et sic apparet totum clarum. Quinta conclusio: huiusmodi impressiones fiunt in tempore sereno et non in tempore nebuloso. Patet, quia in tempore sereno possunt eleuari exalationes usque ad supremam regionem aeris non impedite a nubibus; in tempore autem nebuloso non possunt, quia tunc impediuntur a nubibus, que non possunt pertingere usque ad supremam regionem. Quantum ad quartum, uidelicet qualiter aliquando in nocte, tempore existente sereno, audiuntur aliqui soni, ac si essent uoces hominum uel brutorum: causa illius solet dari quod, cum in aliquo uapore eleuato aliqua exalatio includitur, isto uapore compresso, illa exalatio petit exitum, et tunc causatur talis sonus, sicut ferrum calidum quando ponitur in aqua. Sed diceres: quomodo est quod aliquando apparet sicut uox hominis uel uox alterius animalis? Solet dici quod hoc est ex uirtute constellationis et dispositionis materie, recte sicut ex constellatione grandines descendentes aliquando sunt figurate figura hominis, aliquando alterius animalis. Ita etiam in proposito dicatur de diuersificatione et uarietate illius soni sic causati. Ad rationes. Ad primam concedo quod huiusmodi impressiones non sunt in celo, nec celum est receptiuum huiusmodi impressionum; bene tamen apparent in celo propter causam prius dictam, Ad secundam dicatur quod non fiunt de die, sed de nocte, propter causam prius dictam, Ad tertiam dico quod non fiunt in tempore nebuloso propter nimiam spissitudinem uaporis eleuati et etiam quia nubes est bene cumstricta, et propter hoc non facit talem fantasiam. Ad quartam dico quod uisus bene decipitur in iudicando de distantia uel situ; situs autem non est proprium obiectum uisus, sed est sensibile commune. Circa autem sensibilia communia sensus plures decipitur, sicut habet uideri circa secundum De anima, Ad quintam dico quod causa quare ibi non apparent colores crocei uel uirides est quia lux uisa per nigrum non est apta nata facere apparere huiusmodi colores. Et sic finitur questio. Queritur consequenter utrum cometa sit de natura celi uel elementari. Et arguitur quod sit de natura celi: illud est de natura celi cui conuenit motus naturalis ipsius celi; sed sic est quod motus circularis ipsius celi conuenit comete. Maior est nota, ex eo quod motus arguit formam. Sed minor patet, quia motus circularis est motus naturalis ipsius celi; ille autem conuenit comete: cometa enim est aliquando uisus moueri motu diurno circa Terram. Secundo: si cometa non esset de natura celi, sed fieret ex exalatione uel uapore eleuato, sicut fiunt alie impressiones, uel igitur fieret in aere, uelin igne. Nullum istorum potest dici. Et primum non potest dici quod in aere, et supponitur quod quia cometa diu durat, oporteret quod fieret de materia grossa et compacta; isto sumpto, probo quod non potest fieri in aere: non enim in media regione, quia, que fiunt in media regione uel infra per inflammationem, oportet quod sint de materia minus grossa et de materia magis rara, ut cito et faciliter possit inflammari; sed cum materia comete sit ualde grossa et compacta, caliditas infra mediam regionem et etiam antiparistasis non sufficerent ad inflammationem talis materie ex qua dicitur fieri cometa. Nec etiam potest dici quod fiat in summa regione aeris uel in igne, nam, quamuis materia ita grossa, si ipsa esset ibi, bene posset inflammari, tamen uidetur quod propter eius nimiam grossitiem non potest ita alte eleuari. Tertio ad idem: si esset de natura elementari et non celi, tunc aliquando posset fieri sub alia figura quam solet fieri, uidelicet sine cauda uel sine coma uel sine barba. Consequentia tenet, quia exalatio de qua tunc generaretur, si non esset de natura celesti, posset taliter fieri uel disponi quod fieret sub figura rotunda. Quarto ad idem rationibus Senece, nam, si esset de alia natura quam de natura celi, tunc fieret in aere, sicut alie impressiones; sed quecumque impressiones fiunt in aere sunt parue durationis, sicut uidemus de nubibus et consimilibus; sed comete non sunt parue durationis, immo magne; igitur etc. Quinto: impressiones que fiunt in aere non durant nec manent sub eodem astro nec mouentur ad motum illius astri, et hoc si fiunt per inflammationem; sed uisum est quod cometa mouebatur ad modum astri. Sexto: comete sunt magne significationis et significant aliquos effectus futuros qui non statim eueniunt; sed impressiones alie, si significant aliquos effectus proprios, illi statim eueniunt, sicut patet de rubedine matutina, postquam statim uidetur sequi pluuia. Ex hiis uidetur quod comete sint de natura celi et non elementari, de qua sunt alie impressiones. In oppositum est Aristoteles, qui ostendens modum generationis comete, dicit quod fit per inflammationem exalationis eleuate usque ad summam regionem aeris bene alte, In ista questione primo enunciande sunt quedam experientie quibus apparet diuersitas cometarum; secundo sunt recitande opiniones dicentium ipsum esse de natura celi; tertio post ista in alia questione uidendum est de qua natura sit secundum ueritatem. Quantum ad primum, sciendum est quod comete differunt primo magnitudine: aliquando enim sunt uisi ualde magni; etiam aliquando uisi sunt parui, et aliquando ita parui quod de difficili propter eorum paruitatem possunt uideri, Secundo ipsi comete differunt multitudine: quia aliquando uisus est unus, aliquando uero plures simul. Tertio differunt in figura: nam aliquando apparet caudatus, aliquando barbatus et aliquando comatus, secundum quod coma apparet retro, uel ante, uel supra, Unde uisus est cometa habens caudam ita magnam quod extendebatur usque ad medium celi, ut dicit Aristoteles, Quarto differunt comete in colore: nam aliqui apparent coloris rubei, aliqui uero coloris candidi. Quinto differunt motu et quiete: aliquando enim cometa uisus est quiescere, aliquando uisus est etiam moueri, aliquando transuersaliter, aliquando etiam motu diurno, aliquando etiam ad motum unius stelle, ita quod apparuit insequi stellam, et aliquando uelocius et aliquando tardius. Sexto differunt loco: quidam enim generantur altius, quidam uero bassius. Similiter generantur sub diuersis partibus ipsius celi, sed ut plurimum generantur sub parte celi septentrionalis et solent apparere circa Uiam lacteam. Septimo differunt tempore: quia aliquando sunt multi anni quod non uidetur cometa, aliquando autem in paruo tempore, sicut in duobus annis, uisi sunt duo uel tres. Et etiam differunt tempore sicut quod aliqui diu durant, aliqui autem durant minus. Unde quidam dicunt quod ad minus durant per septem dies et ad plus per sex menses, Octauo differunt in uariatione coloris: quidam enim uisi sunt uariare colorem, quidam autem uisi sunt non uariare colorem. Similiter quidam uisi sunt deficere propter eorum approximationem ad Solem; quidam autem uisi sunt deficere sine huiusmodi approximatione. Nono differunt in significatione: quidam enim significant hoc et quidam aliud, sicut patet postea in una questione, Decimo differunt quia aliqui fiunt sub aliquo astro fixo uel erratico; aliqui autem fiunt per se, non sub aliquo astro. Quantum ad secundum, sciendum est quod dicentes cometas esse de natura celi diuersificabantur in suis opinionibus; unde quidam dixerunt quod cometa esset unus de planetis, Sed breuiter hoc non ualet, quia aliquando uisus est cometa aliis planetis apparentibus, quod est signum quod non est aliquis planetarum, Alii autem dixerunt quod cometa esset una stella que ad tempus apparet habere comam propter uapores sub illa stella eleuatos. Sed illud dictum non ualet, nam, quamuis aliquando sic fiat, tamen non semper, quia non semper cometa apparet moueri ad motum alicuius stelle. Sed tamen, si semper predicto modo fieret et non alio, semper deberet apparere moueri ad motum alicuius stelle. Alii dixerunt quod ex coniunctione plurium stellarum apparet cometa. Istud iterum non ualet, quia semper cometa deberet apparere moueri, ex quo semper stelle mouentursiue sint coniuncte, siue non; sed consequens est falsum, quia aliquando apparet quiescere. Secundo, si sic, sequeretur quod statim, postquam cometa deficeret, stelle deberent ad inuicem apparere diuise ex quarum coniunctione apparuit cometa; modo hoc non est uerum: non enim semper, ubi cometa apparet deficere, apparent alique stelle diuise. Tertio, nam non est uerisimile quod stelle ita diu essent coniuncte sicut apparet cometa et durat. Quarto, nam, cum stelle non sunt coniuncte, apparent quantitatis ualde parue, et non est uerisimile quod ex coniunctione duarum uel trium stellarum que per se apparent ita parue debeant apparere ita magne sicut cometa. Alia erat opinio Senece quod cometa non est aliqua de stellis fixis nec est aliquis de planetis, sed est una alia stella que habet motum ualde diuersum et incognitum, et aliquando est hic et aliquando est alibi. Sed contra: non est uerismile quod aliqua stella habeat talem figuram qualem habet cometa; ergo nec est uerisimile quod cometa sit aliqua stella. Antecedens patet per Commentatorem in secundo Celi, dicentem quod omnes stelle sunt figure sperice. Sed diceretur quod talis stella non est talis figure, sed apparet talis ex lumine et radiis eiuspropter hoc enim apparet coma. Hoc non ualet, quia, cum talis stella sit sperica et equaliter circum se diffundit lumen et radios, sequitur quod non magis propter radios et lumen eius ex una parte apparet coma quam ex alia. Aliter diceretur quod forte illa stella apparet habere comam propter exalationes sub ipsa eleua tas. Hoc non ualet, quia sic illa stella aliquando deberet apparere sine tali coma, cum aliquando deficiant exalationes sub ipsa. Secundo; quia cometa aliquando mouetur ita diuersimode quod non est uerisimile quod ita diuersimode mouetur aliqua stella celi, siue sit fixa siue erratica. Similiter cometa aliquando quiescit, sed numquam aliqua stella celi quiescit. Tertio, nam cometa ita prope aliquando accedit ad polos quod nulla stella erratica ita prope potest accedere. Quarto, nam aliquando cometa est alterius et alterius coloris; nulla autem pars celi est modo unius coloris et postea alterius. Quinto, nam aliquando apparent simul plures comete, et igitur non potest dici quod cometa sit una stella celi; isti enim qui dixerunt non posuerunt plures stellas una. Sexto, nam aliquando cometa deficit absque hoc quod intret sub radiis Solis; numquam autem aliqua stella apparet deficere nisi subintret radios ipsius Solis; ergo finaliter non est aliqua stella celi. Ad rationes. Ad primam: cometa mouetur circulariter, dico quod hoc est ad motum aeris continentis, qui mouetur circulariter ad motum ignis, et ignis ad motum celi. Nec propter hoc oportet quod cometa sit de natura celi plus quam aer uel ignis: talis enim motus non inest istis naturaliter, sed inest eis preter naturam, sicut prius dicebatur, Ad secundam: uel fieret in aere, uel in igne dico quod fit in aere. Et quando dicitur: materia de qua generatur est ita grossa quod non potest ita alte eleuari, dico quod immo propter calorem inclusum et incorporatum in ipsa materia. Ad tertiam: tunc aliquando deberet etc., respondetur quod forte pluries sic fit, sed tunc apparet quod sit una stella celi propter eius rotunditatem. Sed quando apparet cum cauda uel barba, tunc iudicatur differentia inter ipsum cometam et alias stellas celi. Ad quartam: quecumque impressiones, etc., uerum est in media regione uel infra. Si tamen fiant super mediam regionem, tunc tamen propter multitudinem materie et compacitatem et grossitiem possunt diu durare. Ad quintam concedo quod alique impressiones que fiunt in aere non diu apparent sub aliquo astro. Cum hoc stat quod alique impressiones que fiunt magis alte, ubi aer mouetur circulariter, possunt continue moueri sub aliquo astro et moueri motu diurno una cum aere in quo sunt. Ad sextam de significatione comete uidebitur seorsum in una questione. Queritur consequenter utrum cometa sit exalatio calida et inflammata. Etarguitur quod non, nam talis exalatio uel esset multa uel pauca. Si dicatur quodtalis exalatio sit pauca, tunc cito per ignitionem et inflammationem eius consumitur, et sic cometa non ita diu duraret sicut uisus est durare. Si autem dicatur quod illa exalatio sit multa, tunc sequitur quod cometa debeat apparere continue crescere et augeri; nam, primo una parte ignita, alia igniretur; uel si simul omnes eius partes ignirentur, non ita diu duraret sicut uisus est durare. Secundo, nam, si esset exalatio calida ignita, non deberet apparere in suprema regione aeris, quod est contra experientiam. Consequentia probatur, nam talis exalatio non potest transire per mediam regionem aeris: cum ipsa sit frigida et illa exalatio sit calida, sequitur quod cum pertingit ad mediam regionem aeris, pellitur et fugatur per uiam a qua uenit; nam prius dicebatur quod unum contrarium mouet suum contrarium localiter, Tertio ad idem: si esset aliqua talis exalatio ignita, aliquando deberet eclipsari, quia aliquando esset in umbra Terre, causata ex obiectione Terre ad Solem; sed consequens est falsum, quia numquam uisus est cometa eclipsari. In oppositum est Aristoteles, qui opinionibus Antiquorum reprobatis dicentium cometam esse de natura celi, dicit quod cometa est de natura elementari; et ponens modum generationis eius, dicit ipsum esse exalationem calidam et ignitam et inflammatam. In ista questione primo ponende sunt opiniones aliquorum dicentium cometam esse de natura elementari; secundo ponende sunt conclusiones secundum opinionem Aristotelis. Quantum ad primum, sciendum est quod illi qui posuereunt cometam esse de natura elementari erant diuersificati, sicut et illi qui posuerunt cometam de natura celi. Unde quidam posuerunt quod cometa esset ignis condensatus; unde ymaginabantur quod aliqua pars ignis supra aliquando condensetur in tantum quod sic lucet ad modum ad quem apparet nobis cometa. Et secundum quod iste ignis secundum suas partes alias et alias est condensatus, apparet nobis aliquando barbatus, aliquando caudatus. Breuiter ista opinio non uidetur uera, nam ignis non potest stare sub tanta densitate quod sic luceret, immo nec adhuc aer ad modum ad quem cometa apparet lucere. Alia erat opinio quod materia comete bene est exalatio, sed non talis qualis est exalatio aliarum impressionum. Unde ista opinio ymaginabatur quod exalatio que est materia comete uirtute stellarum purgatur et subtiliatur ab omni terrestri. Ulterius ymaginatur quod nec cometa fit per inflammationem huius exalationis ab igne, sed a natura alicuius planete, ita quod ista opinio ymaginabatur quod cometa est unum corpus ualde simile nature stellarum, nec est ibi proprie inflammatio, sed illud corpusfit sic lucidum quia ualde declinat ad naturam stellarum, Ista opinio non posset multum formaliter impugnari, tamen potest contra eam argui, nam, cum illud corpus non sit lucidum per inflammationem, oportet quod sit lucidum a Sole, sicut et alie stelle; et si sic, sequitur quod cum illud corpus esset in umbra Terre, quod tunc deficiat a lumine; et si sic, sequitur cometam aliquando eclipsari. Hoc tamen numquam uisus erat; ergo uidetur magis quod sit unum corpus lucidum per inflammationem, et non per lumen Solis, sicut alie stelle. Quantum ad secundum, sit prima conclusio: cometa non est de natura celi. Patet, nam, si sic, numquam deficeret a lumine nisi per approximationem et accessum eius ad Solem, sicut et alie stelle; sed hoc est falsum. Patet falsitas, quia sepe cometa uisus est deficere a lumine absque eius approximationem ad solem. Secunda conclusio: cometa est de natura elementari, quia uel cometa est de natura celesti, uel elementari. Sed non est de natura celesti per primam conclusionem; ergo de natura elementari. Maior patet ex eo quod omne corpus est de natura celi uel elementari. Tertia conclusio: cometa est exalatio calida eleuata ex istis inferioribus, inflammata in superiori regione aeris propter caliditatem ibi habundantem ex eius proximitate ad ignem. Probatur, quia non fit per refractionem luminis celestis supra illa exalatione, sicut Aristoteles probat in littera; ergo sequitur quod cometa sit unum corpus realiter lucidum. Sed illud non est aer neque ignis, quia ista propter nimiam eorum raritatem non possent sic lucere. Nec etiam illud corpus lucidum est terra uel aqua, quia huiusmodi propter eorum grauitatem non possent ita alte eleuari. Ergo oportet quod illud corpus lucidum sit condensatius quam sit ignis et aer et sit subtilius quam terra et quam sit aqua. Tale autem corpus medio modo se habens erit uapor uel exalatio. Sed non potest dici quod sit uapor, quia ille non potest ita alte eleuari sicut ubi est cometa. Ergo oportet dici quod illud corpus sic lucidum et inflammatum sit exalatio; exalatio enim altius potest eleuari quam uapor, quia calor potest sibi fortius incorporari, quia talis exalatio est de natura terrestri. Ex isto potest reddi causa quare cometa aliquando est maior, aliquando minor, nam hoc est secundum multitudinem et paucitatem illius exalationis. Et propter illud cometa aliquando durat diutius, aliquando minus diu. Per hoc etiam potest reddi causa quare cometa aliquando apparet coloris rubei, aliquando coloris magis tendentis ad albedinem, nam hoc est secundum quod illa exalatio est minus uel magis densa uel rara, uel magis uel minus terrestris. Potest etiam reddi causa quare aliquando apparet cau datus et non barbatus, et aliquando e contrario, nam, si exalatio inferius inflammata est ante, apparet barbatus; si retro, apparet caudatus. Ad rationes. Ad primam dico quod ista exalatio ignita, quamuis non sit in tanta quantitate quod ipsa non augmentata aliunde posset tam diu lucere sicut apparet cometa, tamen continue noue et noue exalationes eleuantur ad istum locum ubi est cometa. Inde est quod cometa potest tam diu apparere sicut apparet; et quando non amplius ille exalationes noue eleuantur, cometa incipit deficere. Ad secundam dico quod illa exalatio propter magnum calorem sibi incorporatum potest transire per mediam regionem usque ad supremam, absque hoc quod repellatur a frigiditate medie regionis. Ad tertiam dico quod numquam debet apparere eclipsari, quia ex inflammatione eius habet lumen, et non a Sole; et ergo, non obstante quod sit in umbra Terre, adhuc apparet lucere. 1.17 Utrum motus comete sit naturalis uel uiolentus Queritur consequenter utrum motus comete sit naturalis uel uiolentus. Et arguitur primo quod non sit naturalis. Corpora elementaria non mouentur naturaliter motu circulari; sed cometa est corpus elementareest enim de natura elementari, sicut prius dicebatur; ergo etc. Maior est nota, quia corpora elementaria mouentur naturaliter motu recto, scilicet sursum uel deorsum, et non motu circulari; nam solum illo modo mouetur celum naturaliter. Et cum idem motus in specie non conueniat naturaliter corporibus distinctis specie, sequitur motum circularem aliis corporibus quam celo non esse naturalem; et per consequens non naturaliter inest comete. Secundo: motus naturalis alicuius est solum secundum unam differentiam positionis; sed sic non est de motu comete, nam aliquando mouetur circulariter ab oriente uersus occidentem, aliquando dimittit illum motum et mouetur ab occidente uersus orientem, et aliquando descendit, aliquando ascendit. Tertio ad idem: nullum corpus graue uel leue naturaliter circumfertur; sed cometa est corpus graue uel leue; igitur etc. Quarto: omnis motus qui inest alicui ab extrinseco non est naturalis; sed sic est de motu comete: ille enim sibi inest a celo uel ab aere ipsum continente. Quinto: nichil mouetur naturaliter motibus contrariis; sed cometa mouetur motibus contrariis; ergo cometa non mouetur naturaliter, nam cometa aliquando mouetur ascendendo, aliquando mouetur descendendo. Sexto ad idem: ille locus in quo est cometa uel est sibi naturalis uel uiolentus. Si est sibi naturalis, ergo debet in eo quiescere et per consequens, si mouetur extra ipsum, hoc non est motu naturali. Si autem dicatur quod ille locus sit sibi uiolentus, et cum omne corpus habeat locum sibi naturalem, sequitur quod cometa habet alium locum sibi naturalem. Uel igitur ille locus est supra cometam uel infra: si dicitur quod supra, ergo debet moueri ascendendo; si dicitur quod infra, tunc debet moueri descendendo. In oppositum arguitur quia tali motu uisi sunt omnes comete moueri; igitur uidetur quod talis motus ad minus comete non sit uiolentus. In ista questione primo uidendum est quibus motibus comete uisi sunt moueri et que sint cause talium motuum. Secundo uidendum an tales motus comete sint naturales uel uiolenti uel preter naturam insint sibi. Quantum ad primum, sciendum est quod erat una opinio que dixit cometam non moueri, quamuis appareat nobis quod mouetur. Unde ista opinio ymaginabatur quod exalatio que est materia comete esset ad modum corporis giratiui, uertens unum extremum uersus orientem, aliud uero uersus occidentem. Et quando ista exalatio in extremo uersus orientem inflammaretur, tunc ista parte consumpta, reliqua incenderetur, et sic continue apparet moueri uersus occidentem tam diu quod illa exalatio est consumpta. Et secundum istum modum etiam potest saluari quare aliquando apparet ascendere et aliquando descendere. Si sic diceretur, non potest conuinci aerem superius moueri circulariter ad motum celi, quia non uidetur ex alio posse probari quod aer superius mouetur circulariter nisi per motum comete; si autem negetur motus comete talis, non habebimus modum probandi aerem superius moueri circulariter. Sed breuiter ista opinio non ualet, quia secundum talem modum non possemus probare quod cometa aliquando occidit, aliquando oritur, aliquando mouetur uersus septentrionem, aliquando uersus meridiem, aliquando uersus occidentem, et dimittit illum motum et incipit moueri uersus orientem. Dicendum est ergo quod cometa uere mouetur, et aliquando mouetur motu diurno, et aliquando uelocitat motum suum, et aliquando retardat motum suum, scilicet diurnum, et aliquando mouetur uersus occidentem, et dimittens illum motum mouetur uersus orientem, quasi motu reflexionis, et aliquando ascendit et aliquando descendit. Causa primi, quod mouetur motu diurno, est propter motum ipsius aeris continentis cometam. Sicut enim uinum mouetur ad motum dolii continentis ipsum, ita cometa mouetur ad motum aeris continentis ipsum; sed quia aer mouetur motu diurno ad motum celi, sequitur, etc. Sed aliquando uelocitat illum motum, ita quod uelocius circuit quam aer totus. Causa est quia, quod aer mouetur circulariter, est a uirtute celi sibi impressa; et quia exalatio que est materia comete recipit fortius illam uirtutem, inde est quod cometa uelocius circuit quam aer. Et aliquando uisum est quod cometa tantum uelocitauit motum suum quod uno uespere erat retro Solem et post lapsum parui temporis, ut tertium uel quartum dierum, erat ante Solem. Dicitur enim quod tempore quo Karolus intrauit Ceciliam, uno uespere uidebatur cometa post occasum Solis et postea per aliquos dies uidebatur ante ortum Solis ille idem cometa. Et causa huius potest esse quia exalatio que fuit materia illius comete uirtute alicuius astri precedentis Solem erat eleuata et in ascensu illius exalationis forte per uentum uel aliquid huiusmodi impedita, quod non poterat eleuari directe sub illo astro, et propterea prepulsa ad aliquem locum post Solem et ibi inflata tunc apparuit post Solem. Et cum continue uirtute astri precedentis Solem insequitur illud astrum et trahitur ab illo astro ad modum ad quem ferrum trahitur a magnete, tandem mouetur quod uenit ad locum aeris infra illud astrum. Et quia illud astrum est ante Solem, ille cometa aliquando precedit Solem quem primo sequebatur. Aliquando etiam cometa mouetur uersus orientem uel uersus unam partem et postea, dimittens illum motum, mouetur uersus aliam. Et huius causa potest dari quod exalatio uirtute coniunctionis aliquarum stellarum eleuatur, et postquam eleuata est et inflammata, mouetur ad motum stelle que tunc habet dominium. Et postea, quando uirtus illius stelle et influentia debilitatur et una alia incipit habere dominium, tunc dimmitens primam insequitur secundam. Aliquando etiam cometa mouetur ascendendo et descendendo, et huius causa est quia taliter mouetur planeta in suo epiciclo, cuius planete motum cometa insequitur. Uel aliter posset dici quod in principio inflammationis, cum est ibi multum de materia subtili et inflammabili, cometa ascendit et postea, materia subtiliori consumpta et grossiori remanente, e conuerso descendit. Quantum ad secundum, breuiter dicendum quod motus comete non est sibi uiolentus nec est sibi naturalis nisi ad modum ad quem motus ferri ad magnetem dicitur ferro naturalis, sed inest comete preter naturam. Patet, quia motus diurnus et motus quo insequitur stellam uel planetam est sibi impertinens; similiter motus quo mouetur ascendendo uel descendendo ad motum planete in epiciclo. Sed si dicitur quod sic ascendit uel descendit propter leuitatem uel grauitatem materie, tunc debet dici quod illi motus sunt sibi pure naturales ad modum ad quem descendere est graui naturale et ascendere leui. Ad rationes hinc inde facte: non probant nisi quod motus comete non est sibi naturalis nec uiolentus; non tamen probant quin insit sibi preter naturam. Hoc de questione. Queritur consequenter utrum comete significent mortem principum, siccitatem et uentos et motus terre. Et arguitur primo quod non significent mortem principum, quia indifferenter respiciunt homines populares sicut principes, propter quod non plus debent significare mortem principum quam mortem popularium. Secundo: galaxia non significat ista; ergo nec cometa. Consequentia tenet ex eo quod galaxia est de natura comete. Patet per Aristotelem in littera. Antecedens est notum de se. Tertio: cometa aliquando insequitur planetas beniuolos sicut maliuolos; ergo non semper debet significare ista mala. Confirmatur, nam aliquando uisus est cometa qui ista mala non significauit; unde Seneca dicit quod sub Nerone, id est Nerone regnante, apparuit quidam cometa qui detraxit aliorum cometarum infamiam, Unde post apparitionem unius comete non secutum fuit aliquid malum cuius quidem mali ille cometa fuisset signum. Quarto: probatur quod cometa non significet siccitates. Nam, per Aristotelem in littera, cometa significat inundationes aquarum; et si sic, non uidetur significare siccitates: aliter enim significaret opposita. Quinto: patet quod non significat uentos et motus terre; nam, si significat uentos, non significabit motum terre, quia motus terre fit tranquillitate existente, sicut postea uidebitur. Cum autem est uentus, aer non est tranquillus; ergo non potest simul significare motum terre et uentos. Oppositum dixerunt plures philosophi et oppositum est expertum. Illud autem quod omnes uel plures dixerunt, prestat fidem tamquam ab experientia dictum, sicut dicitur in De somno et uigilia, supra quo Commentator dicit: impossibile est ut aliquod dictum famosum sit falsum secundum totum64, Fama enim quam omnes clamant non omnino deprehenditur, In ista questione primo ponenda est una distinctio significationis cometarum; secundo, prosequendo de una, ponende sunt conclusiones. Quantum ad primum, sciendum est quod duplex est significatio comete: quedam generalis, que conuenit quasi omnibus cometis indifferenter; et ista significatio est uerior, et etiam de ista significatione considerare pertinet ad presentem scientiam. Alia est significatio comete specialis, de qua considerare pertinet ad astrologos. Unde astrologi ponunt diuersas species cometarum, quibus imposita sunt ab eis nomina distincta, et quilibet illorum cometarum habet unam significationem specialem a significatione aliorum, de quibus significationibus specialibus non in proposito. Sed quantum ad significationes generales cometarum sit prima conclusio: omnis cometa est signatiuus alicuius mali. Patet, nam omnes philosophi hoc dixerunt. Et quando dicitur de cometa uiso sub Nerone quod ille non significauit aliquid malum, respondetur quod immo, quia tunc fuit ille pessimus homo Nero. Similiter confirmatur auctoritate Plinii, dicentis quod cometa est sydus terribile, et non capit illum sydus pro celesti sydere, sed uocat cometam sydus quia apparet quod sit sydus. Similiter Ptolemeus in secundo sui Quadripartiti, capitulo secundo et tredecimo, declarat quod cometa est signus multorum malorum, Secunda conclusio: cometa est signatiuus magnorum uentorum. Patet quia cometa, sicut prius dictum est, fit ex eleuatione exalationis calide et sicce, et hoc siccitate terrestri; sed talis exalatio est materia uentorum, sicut postea uidebitur; ergo, cum tunc sit sufficiens materia, fit multitudo uentorum et fiunt uenti magni. Similiter, cum subtile et pingue illius exala tionis per inflammationem est consumptum, grossiori terrestri remanente et cometa deficiente de illo grosso, fiunt uenti magni. Tertia conclusio: cometa est signatiuus motus terre. Nam, cum talis exalatio a terra eleuata calore Solis calefacta continue ascendit, aliquando propter frigus adueniens pori terre clauduntur, et exalatio et caliditas repellitur, que sunt causa motus terre, sicut postea uidebitur, Quarta conclusio: cometa est signatiuus inundationum aquarum. Patet, quia est signatiuus magnorum uentorum. Cum autem fiunt magni uenti, aqua maris et fluuiorum repellitur super terram et fiunt inundationes aquarum. Similiter cometa est signatiuus magni motus terre. Cum autem fit magnus motus terre, fiunt casus et euersiones terrarum et montium; et aliquando illi montes cadentes in fluuios faciunt effluere fluuios ad terram siccam, et sic fiunt inundationes aquarum. Et sic patet qualiter cometa per accidens est signum inundationis aquarum. Quinta conclusio: cometa est signatiuus sterilitatis terre. Patet, quia ad generationem comete requiritur multa exalatio, et in eleuatione talis exalationis humiditates extrahuntur a terra unde deberent generari fructus terre; illa autem deficiente, terra redditur sterilis. Sexta conclusio: cometa significat mortalitates et epidimias. Patet, quia alique partes illius exalationis sunt uenenose et ipse extracte a terra ad aerem reddunt aerem uenenosum, a quo aere inficiuntur animalia, et sic fiunt aliquando mortes subitanee. Septima conclusio: cometa significat guerras et homicidia et huiusmodi. Patet, quia per talem exalationem siccam et calidam existentem in aere homines excitantur et fiunt quasi colerici. Colerici autem perui sunt ad guerras et homicidia et huiusmodi. Etiam per talem infectionem hominum ab exalatione illa existente in aere homines quasi perdunt sensus et semper sunt perui ad guerras et iracundias, quas consequuntur homicidia. Octaua conclusio: comete precipue significant mortem principum. Patet, quia significant guerras et bella. In bellis autem principes sunt primi, uel saltem deberent esse. Confirmatur, quia principes magis delicate sunt nutriti, et igitur citius inficiuntur per aerem existentem uenenosum. Et confirmatur, quia, sicut dicunt astrologi, ad principes est specialis influentia ab illa que est ad populares et cometa apparente illa influentia est uigorosior, et est illa que est causa mortalitatum principum. Nona conclusio: cometa est signum mutationum regnorum. Probatur, quia est signum guerrarum et bellorum regni contra regnum. In talibus autem bellis aliquando unum regnum obtinet contra aliud; et sic gentes de uno regno incipiunt habitare aliud regnum, sicut accidit cum Saxones expulerunt Anglicos. Notandum quod cometa non significat ista sic quod sit causa istorum effectuum, sed quia ista quodam ordine fiunt ex consimili causa ex qua fit cometa. Ad rationes. Ad primam patet ex dictis in questione. Ad secundam negatur quod galaxia sit de natura comete. Et cum dicitur quod hoc dicit Aristoteles, potest dici quod non; licet hoc poniturin noua translatione, forte est ex uitio scriptoris, quia stabat in margine exemplari et posuerunt hoc ad textum. Unde in antiqua translatione Aristoteles non uidetur hoc dicere. Et adhuc, supposito quod galaxia esset de consimili exalatione, tamen, quia illa exalatio non est tanta nec ita uenenosa nec ita a profundo terre extrahitur sicut exalatio ex qua fit cometa, igitur galaxia non significat talia. Ad tertiam: quamuis aliquando sequatur planetam beniuolum, nichilominus est ex exalatione tali de qua dictum est, unde fiunt multa mala, sicut dictum est in questione. Et forte quod talis cometa qui insequitur planetam beniuolum non est signum tantorum malorum sicut cometa qui insequitur planetam malignum, sicut Martem uel aliquid talem. Ad quartam patet ex questione qualiter significat aquarum inundationes. Ad quintam respondetur quod significat motum terre et magnitudinem uentorum disiunctiue, ita quod si exalatio tota extrahitur non manente aliqua, saltem magna et multa in concauitatibus terre, tunc fiunt multi et magni uenti propter exalationem extractam a terra ad aerem, et tunc non fit motus terre. Quando autem non tota extrahitur, sed multa manet in terra, non tune fiunt uenti, sed motus terre. Queritur consequenter utrum galaxia sit de natura celi uel de natura elementari. Et arguitur primo quod sit de natura elementari auctoritate Aristotelis dicentis eandem esse materiam galaxie et comete; sed quia materia comete est elementaris, sicut prius dicebatur, sequitur etiam quod natura galaxie sit elementari, et per consequens galaxia non erit de natura celi, sed elementari. Quod autem eadem sit natura comete et galaxie Aristoteles probat a signo, nam pauci fiunt comete propter hoc quod exalatio ex qua deberent fieri comete conuertitur in galaxiam. Secundo: si una stella erratica potest tantam exalationem eleuare quod fiat cometa, tunc etiam multe stelle possunt tantam exalationem eleuare quod per eius inflammationem fiat galaxia. Sed ita est quod una stella erratica potest tantam exalationem eleuare quod fit cometa; ergo etiam plures stelle propinque possunt tantam exalationem eleuare quod fit galaxia per inflammationem talis exalationis. Et ideo, ut uidetur, est quod semper galaxia apparet sub illa parte celi ubi sunt multe stelle propinque seminate, ac si huiusmodi stelle talem exalationem eleuent per cuius inflammationem fit galaxia. Tertio: si galaxia esset de natura celi et non elementari, hoc esset per illum modum, sicut postea plenius declarabitur, quod una pars celi esset densior et alia pars minus densa. Sed hoc est inconueniens, nam celum uidetur esse uniforme in raritate et densitate, cum in celo non debeat esse aliqua difformitas propter eius nobilitatem. Quarto ad idem: si galaxia esset de natura celi, tunc de ea non esset determinandum hic in isto libro, cuius oppositum facit Aristoteles. Consequentia tenet, quia in isto libro solum determinandum est de impressionibus aeris et impressionibus que sunt de natura elementari. Oppositum arguitur: nulla impressio elementaris semper durat; sed galaxia semper durat; ergo galaxia non est impressio elementaris. Minor nota est ad sensum. Antecedens patet, uel maior, quia propter habere materiam, quod est causa corruptionis, nulla impressio elementaris semper durat. Secundo: galaxia mouetur ad motum celi; ergo galaxia uidetur esse de natura celi. Consequentia tenet, quia motus arguit naturam sicut formam, ut dicitur secundo Physicorum, Antecedens patet de se, quia cireumducitur cum celo. Tertio: si galaxia esset nature elementaris, tunc esset consimilis nature cum cometa, sicut dicit Aristoteles; sed hoc est falsum, cum galaxia sit semper, cometa autem raro. Et ex alio, quia cometa significat mortem principum et consimilia mala sicut predictum est, galaxia autem non. In ista questione primo ponende sunt opiniones de galaxia quid sit et improbationes earum; secundo ponende sunt conclusiones; tertio uidendum est secundum ueritatem de galaxia quid sit et quomodo causetur. Quantum ad primum, sciendum est quod erat una opinio Antiquorum qui dixerunt quod quondam Sol errando in motu eius exiuit uiam suam consuetam, et sic errando in suo motu transiuit per illam partem celi et combussit eam, propter quod adhuc illa pars celi apparet alba. Breuiter ista opinio non ualet, quia celum non est receptiuum impressionum corruptiuarum sicut est combustio; igitur, posito adhuc quod Sol per illam uiam transisset quam dicimus esse Uiam lacteam, non tamen propter hoc illam partem celi combussisset, cum celum non possit comburi nec calefieri, et etiam cum Sol non sit formaliter calidus. Et ex alio, quia tunc magis illa pars celi per quam continue transit Sol, sicut zodiacus seu circulus animalium, deberet apparere magis alba uel quasi iam tota combusta, quod est falsum. Secunda opinio de galaxia erat quod aliquando de nocte, serenitate existente, Terra interponitur Soli et illis astris in multitudine seminatis; igitur ibi apparet Uia lactea, ita quod tune Sol non radiat super illas stellas et tunc ille stelle sic lucent, et sic illa pars celi apparet sic albescere. Sed alie partesceli que respiciuntura Sole et non sunt in umbra Terre non sic lucent nec sic apparent nobis albescere propter hoc quod lumen Solis, quod est maius, lumen eorum offuscat. Sed quia lumen illius partis celi ubi apparet Uia lactea non est offuscatum per lumen Solis, cum Sol illas partes non respiciat propter interpositionem Terre, ille partes celi apparent nobis albescere. Sed breuiter ista opinio non ualet, quia ille partes celi et ille stelle ubi apparet galaxia sunt ita remote quod ad ipsas non attingit umbra Terre, et per consequens semper respiciuntur a Sole. Nec obstat interpositio Terre; ergo non magis deberet ibi apparere galaxia quam alibi, nisi aliter dicatur quam dicit ista opinio. Secundo, dato quod aliquando Sol non respiceret illam partem celi propter interpositionem Terre, tamen propter motum Solis aliquando illam partem celi respiceret; et tunc secundum predictam opinionem non debet apparere albescere, Tertia opinio erat ista, quod galaxia causaretur ex reflexione luminis a Sole ab humiditate uel exalatione eleuata. Unde ymaginabantur quod sub illa parte celi ubi apparent tam multe stelle eleuantur multe exalationes, et quod de nocte Sol existens sub nobis proicit lumen super illas exalationes, quod quidem lumen ibi reflectitur uersus uisum nostrum. Et quia sic illa exalatio propter reflexionem luminis super ipsam apparet albescere, et quia talis exalatio est sub illis stellis, nos dicimus ibi esse galaxiam et Uiam lacteam. Breuiter ista opinio non ualet, nam ad eam sequitur quod non semper galaxia apparet nobis sub eadem parte celi. Sed consequens est falsum, nam continue apparet nobis in illa parte celi ubi sunt tam multe stelle. Consequentia probatur, nam, speculo et oculo quiescente, re uisa mutante locum, non semper iudicamus rem uisam in eadem parte speculi; nec iudicium manet uniforme, sed mutatur. Cum ergo Sol continue moueatur, sequitur quod nobis quiescentibus et similiter illa exalatione quiescente que ab illis dicitur tamquam speculum reflectens lumen solis ad nos, illa Uia lactea, seu illud lumen reflexum, non debeat nobis apparere continue in eodem loco nec sub eadem parte celi, cuius oppositum experimur, Quarta opinio erat quorundam dicentium, sicut recitat Albertus, galaxiam esse concursum duorum luminum, scilicet luminis ignis in spera sua et luminis stellarum sic sparsarum in multitudine. Unde ymaginabantur quod cum ille stelle luceant uersus speram ignis et ignis uersus celum, quod ibi appareat galaxia et talis albedo ubi concurrunt illa duo lumina. Contra istam opinionem argumentat Albertus quia, si ignis in spera sua concederetur lucere, tamen ualde modicum luceret; aliter enim prohiberet uisionem stellarum. Et ergo, quia ualde modicum luceret, obfuscaretur lumen suum a lumine illarum stellarum, et per consequens una cum lumine talium stellarum non causaret talem albedinem qualis apparet ibi ubi apparet Uia lactea. Secundo, nam, secundum Auicennam, secundum Algazelem, secundum Alexandrum et plures alios, ignis in spera sua non lucet; et quia ista opinio hoc supponit, ipsa est falsa. Quod autem ignis in spera sua non luceat, huius ratio est sua nimia raritas; unde Auicenna: nichil lucet nisi sit aliqualiter densum Unde aer propter sui raritatem non lucet; sed ignis est multum rarior aere; igitur nec ignis propter sui raritatem lucet. Ad idem: ille partes celi que non sunt stelle habent plus de lumine quam ignis, et tamen propter earum raritatem non lucent; igitur uidetur quod ignis in sua spera non luceat, Quinta opinio, quam pretendit noua translatio, est ista: quod galaxia sit inflammata exalatio. Unde ymaginatur quod sub illa parte celi in qua ille stelle sunt in multitudine seminate que nobis apparent ubi apparet nobis Uia lactea, continue uirtute illarum stellarum eleuatur exalatio, que in suprema aeris regione inflammatur; et ipsa inflammata, apparet nobis Uia lactea in celo, Et si dicatur contra istam opinionem: sequeretur quod galaxia potius deberet apparere sub circulo animalium, hoc est sub zodiaco, propter hoc quod ibi sunt plures stelle potentes eleuare et extrahere exalationem que posset inflammari in suprema regione aeris et facere huiusmodi fantasiam et apparitionem, tenentes istam opinionem respondent quod quamuis sub circulo animalium fiant multe eleuationes exalationum, tamen nimio calore Solis ibi uigente huiusmodi exalationes dissoluuntur, sic quod non faciunt ibi huiusmodi apparitionem, quia statim consumuntur, et propter hoc etiam ibi comete raro apparent, Quantum ad secundum, sit primo ista suppositio: quod eadem impressio aeris a diuersis hominibus in diuersis regionibus existentibus non apparet sub eadem parte celi, sed sub diuersis. Et ratio huius est, nam, sit unus eorum Sortes et alius Plato, et uideant eandem impressionem aeris; tunc radii uisuales istorum duorum intersecantur se in illo uisibili et proceduntur ad diuersas partes celi. Et tunc Sortes iudicat illam impressionem esse sub illa parte celi ad quam terminatur suus radius uisualis, et Plato iudicabit illud idem uisibile esse sub illa parte celi ad quam terminatur suus radius uisualis. Et quia huiusmodi radii uisuales ad diuersas partes celi terminantur, idem uisibile ab illis duobus iudicatur esse sub diuersis celi partibus, sicut faciliter patet in figura. Propter hoc etiam existentes in diuersis Terre partibus iudicant Lunam esse sub diuersis partibus ultimi celi et iudicant Lunam non esse sub illa parte ultimi celi sub qua in rei ueritate est preterquam illi quibus Luna est in Zenith capitis. Tune sit prima conclusio: galaxia non est in aere. Probatur, quia tunc a diuersis hominibus in diuersis regionibus existentibus non appareret sub eadem parte celi stellati, sed sub diuersis partibus eius. Sed hoc est falsum. Consequentia tenet per suppositionem; sed falsitas consequentis patet, quia in quacumque regione homo est, semper apparet sibi galaxia sub eadem parte celi stellati. Semper enim apparet ibi ubi sunt tam multe stelle propinque sine ordine seminate. Secunda conclusio: galaxia non est impressio elementaris, nam, si sic, tunc esset in aere, quamuis appareat in celo. Sed hoc est contra primam conclusionem. Et confirmatur, nam, si esset impressio causata ex inflammatione exalationis sub illis stellis in tam magna multitudine seminatis, sequitur quod non semper appareret ita uniformis sicut apparet in sua claritate, sed aliquando eius claritas intenderetur et aliquando remitteretur, cuius oppositum uidemus. Consequentia tenet ex eo quod non semper illa exalatio est equaliter subtilis uel equaliter grossa uel rara, et quia etiam uirtus eleuatiua talis exalationis non semper est uniformis, immo aliquando maior, aliquando minor secundum adiutorium aliarum stellarum. Uerum est quod aliqui, uolentes sustinere quod galaxia fieret ex eleuatione exalationis sub illis stellis, possent dicere quod illa exalatio sic eleuata non apparet esse Uia lactea propter hoc quod ipsa sit inflammata, sed propter hoc quod reflectit lumen illarum stellarum e contrario uersus celum, et propter hoc celi partes interposite apparent albescere. Et sic potest impediri argumentum factum pro prima conclusione, non tamen argumentum factum pro secunda. Tertia conclusio: quod galaxia est de natura celi. Probatur, quia uel est de natura celi uel elementari: non elementari, per secundam conclusionem; igitur relinquitur quod de natura celi. Secundo: uel exalatio seu fantasia seu Uia lactea est in aere, quamuis appareat in celo, uel est in celo, sicut apparet in celo. Non potest dici quod sit in aere, quia tunc a diuersis hominibus in diuersis regionibus existentibus appareret sub diuersis partibus celi, quod est falsum, quia continue et ubicumque homo sit, apparet sibi Uia lactea ibi ubi apparent sibi ille stelle in tam magna multitudine seminate. Si autem dicatur quod estin celo, uel igitur est in celo propter reflexionem luminis illarum stellarum supra exalationem eleuatam, uel non propter hoc. Non potest dici primum, quia secundum quod illa exalatio aliquando plus uel minus illud lumen reflecteret secundum quod esset plus uel minus densa uel rara, secundum hoc Uia lactea appareret magis uel minus clara et alba, cuius oppositum apparet, quia semper apparet uniformis claritatis et albedinis. Si enim dicatur quod non propter hoc est in celo quod lumen illarum stellarum supra illa exalatione reflectitur uersus celum, sequitur quod uere est de natura celi, et hec est conclusio. Dicendum est ergo quod galaxia est una pars celi; unde ymaginandum est quod alique partes celi sunt densiores et alique rariores, alique medio modo se habentes. Que sunt densiores, lucent et sunt stelle; que uero rariores, non lucent, et sunt ille partes que sunt prope stellas et inter illas. Alique sunt medio modo se habentes, ita quod non sunt ita dense sicut stelle nec sunt ita rare sicut alie partes celi que non lucent. Et sic se habent ille partes celi que sunt interposite stellis ibi existentibus ubi apparet Uia lactea. Et propter hoc quia medio modo se habent in densitate et raritate, non omnino lucent sicut stelle nec omnino carent luce sicut alie partes celi, sed medio modo se habent, et propter hoc apparent albe. Et ergo illam partem celi ubi sunt ille stelle in magna multitudine dicimus esse Uia lacteam seu Uiam albam seu galaxiam. Ad rationes. Ad auctoritatem Aristotelis respondetur quod illa non fuit opinio Aristotelis, sed erat interposita eius textui ex uitio scriptoris uel translatoris, quia hodierno tempore, facientes scribere aliquos textus, uidentes glosam quod eis placet in margine, dicunt suis scriptoribus quod illam glosam apponant textui, et ita potuit accidere textui aristotelis. Ad secundam: nam, si una stella, etc., concedo quod ille multe stelle bene possent eleuare talem exalationem. Sed quod continue talis exalatio haberet se uniformiter in magnitudine et paruitate, in densitate et raritate, non concedo esse uerum. Hoc tamen apparet propter hoc quod Uia lactea semper apparet consimilis claritatis. Ad tertiam concedo quod una pars celi est densior et alia rarior, quod etiam celum non est uniforme in raritate et densitate, sed difforme, et illa difformitas eius in raritate et densitate facit ipsum magis pulchrum. Ad quartam: si esset de natura celi, de ea non esset determinandum, concedo, sed tamen Aristoteles determinauit de ea hic propter hoc quod plures Antiquorum crediderunt galaxiam esse de natura elementari. Et sic patet ad questionem. 
