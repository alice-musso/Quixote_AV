Quoniam apud multos uertitur in dubium de iurisdictione imperii quid sit tenendum, ex quo multorum conscientie in errore persistunt, dum sibi sub nubilo iura uindicant aliena et in messem non suam falcem ponere attemptare presumunt, ad manifestationem eius quod queritur circa iurisdictionem prefatam inuestigandum est nobis de ipsa. Sed quia, ut Sapiens dicit, qui bene diffiniunt contraria consignificant, et contrariorum eadem est disciplinaunde et sacra Scriptura in consideratione operum Dei ad contraria remittit {Eccl., XXX: Contrainquit malum bonum, contra uitam mors et contra iustum peccator, sic intuere in omnia opera Altissimi duo et duo, unum contra unum}; hoc etiam apparet in artibus et doctrinis: est enim medicina sani et egri, phylosophia moralis et sacra Scriptura uirtutis et uiti, propter quam causam tam bonorum quam malorum in eadem exempla traduntur; ex qua etiam consideratione in traditione rerum naturalium moti fuerunt Pitagorici collectionem contrariorum subscribere, ut narrat Phylosophus in principio sue Phylosophie, ad utramque partem deducenda est questio sub uerisimilibus argumentis, ut omnis tollatur ambiguitas in pretaxata materia et ueritas in oppositis iuxta se positis clarius elucescat. Pro parte igitur affirmatiua sic obicitur in proposito, quod electus in imperatorem canonice statim habeat administrationem legitimam. Sicut enim papa in spiritualibus superiorem non habet, ita nec in temporalibus imperator, ut c. dicit Decreti, LXXXXVI di., c. {Cum ad uerum uentum est}. Si ergo ad paria se habent, licet in diuersis, ut expresse dicere Nicolaus papa uidetur ibidem, cum summus pontifex electus forma canonica statim plenam habeat administrationem, ut Nicholaus papa secundus statuit in concilio Romano quod celebratum fuit circa annos Domini MCLIX, ut habetur in Decreto, di. XXIII, c. In nomine Domini, et hoc idem asserit idem Nicholaus, di. LXXIX, c. Si quis pecunia, finali, ergo simili modo uidetur de imperatore. Preterea in Decreto supra memorato dicitur quod imperator non debet se de ponti ficalibus ingerere nec summus pontifex debet nomen imperatorium usurpare, et hoc etiam diuina auctoritate fulcitur, qua dicitur (Mt., XX): {Reddite que sunt Cesaris Cesari et que sunt Dei Deo}. Ergo uidetur quod statim legitime electus sine confirmatione pape possit exequi iurisdictionem imperialem. Amplius ad idem sic argui potest. Ita enim in rebus uidemus quod illud, quod posterius est, dependet ex eo, quod prius est, sicut totius corporis motus dependet ex motu cordis, ut Sapiens dicit in xm libro De animalibus, et etiam sicut accessorium ex principali, ut dicit decretalis Extra, De offitio delegati, c. Prudentiam,  Sexta nobis et primo. Sed dominium ecclesie ex dominio imperatoris dependere uidetur, quod quidem apparet ex duplici parte. Primo uidelicet quia dominium imperatoris precessit dominium Petri apostoli, ut apparet in Iulio Cesare Octauiano et Tyberio, qui precesserunt Petrum apostolum, et ita uidetur ab illis tamquam prioribus dominis traxisse originem. Secundo quia dominium summi pontificis in imperio a Constantino uidetur expresse fuisse collatum, ut c. Decreti plane declarat, di. LXXXXVI, c. Coronam et c. Constantinus; per quod manifeste uidetur quod ecclesia ab imperatore iurisdictionem habeat temporalem, et non imperator ab ipsa. Non ergo ad executionem sui offitii electo imperatori necessaria est confirmatio pape. Rursus ad idem sic possit argumentum adduci. Dicet enim forte aliquis, quod, quia Constantinus imperium occidentale dimisit siue contulit Siluestro pape cum suis dignitatibus, ut patet di. LXXXXVI, c. Coronam, ex hac collatione ius est summis pontificibus posteris acquisitum, ut ex ipsis tota dependeat iurisdictio imperialis; et inde sequitur quod eiusdem ad legitimum imperatorem requiritur confirmatio. Sed contra hoc est quia iura imperii alienari non possunt, cum sint bona rei publice que sine publicis offitialibus dispensari non debent, ut sunt principes et barones et alii, quorum est assistere imperiali aule, diuersorum apicum; quod quidem precipue talibus conuenit dominis predictorum assensum querere magis quam regibus, quibus ratione successionis quasi quodam iure nature dominium regale debetur, imperatoribus autem Romano more solum electione. Ideo non uidetur quod iure sui regiminis possit posteros obligare uel preiuditium generare; ergo Constantinus imperator tunc conferre non potuit, nisi forte in uita sua tamquam eiusdem uices gerenti: manebit igitur saltem post mortem, scilicet electio, in suo uigore sicut antiquitus, ut, sicut electo tunc ius acquirebatur administrandi legitime, ita et nunc. Amplius autem ad hoc idem facit quod in gestis beati Gregorii scribitur: dum enim dictus papa electus pontificalem conaretur dignitatem refugere, scripsit Mauritio imperatori ut dicte electioni non preberet assensum. Et hoc idem ferunt ystorie de Karolo Magno et Ottone, quod in creatione summi pontificis requirebatur eorum uoluntas. Preterea auctoritas concessa Petro, cum dixit: {Quodcumque ligaueris super terram, erit ligatum et in celo etc.(Mt., XVI)}, ad spiritualem actionem seu potestatem uidetur solum referri; cui sententie consonare uidetur auctoritas euangelica qua Dominus dixit: {Regnum meum non est de hoc mundo}. Ergo ex illa potestate concessa Petro non uidetur imperatori summus pontifex auctoritate preferri, et sic sine eius confirmatione uel complacentia debet imperator ex ipsa electione ius administrationis habere. Item ad idem: in quibusdam electis propter nimiam distantiam, ut extra Ytaliam constitutis, administratio conceditur, sicut decretalis dicit Extra, De electione, c. Nichil; ergo simili modo uidetur debere electo imperatori concedi propter eandem causam. Hec igitur argumenta pro parte ista sufficiant. Quod autem iurisdictio imperialis ex summo pontifice dependeat sibique ad executionem offitii post electionem necessaria sit confirmatio pape, sic probari potest. Primo per Ottonem imperatorem, qui iuramentum fidelitatis fecit pape Iohanni antequam administraret, ut apparet ex uerbis que dicit in c. Decreti per suum procuratorem, di. LXIII, c. Tibi domino. Quod autem iuramentum fuerit, declarabitur infra. Tales enim sollemnitates que in dicto ponuntur capitulo uidentur confirmationem pape supponere; ergo ad executionem ministerii requiritur confirmatio. Amplius autem ad idem sic argui potest. Gelasius enim papa scribit Anastasio imperatori monens ex hoc eum, quod posset a sede sua deponi, eo quod arianis uidebatur fauere, ut ystorie tradunt. Sic ergo scribit eidem, ut habeturin Decreto, di. LXXXXVI, c. Duo: {Nostiinquitinter hec, imperator, ex summi pontificis te dependere iuditio, non illum ad tuam posse redigi uoluntatem}. Ponuntur autem in dicta distinctione Decreti tres comparationes imperatoris ad papam, per quas haberi potest summum pontificem imperatori preferri et esse superiorem. Dicitur enim ibi sic se habere papam ad ipsum sicut magistrum ad discipulum, et sicut patrem ad filium, ut in c. Quis dubitet, item sicut aurum ad plumbum, utin c. Duo sunt, et est comparatio beati Ambrosi. De Ualentiniano etiam imperatore scribitur sic dixisse in Ystoria tripartita et ponitur in Decreto, di. LXIII: {Talem uobisinquitin pontificalem constituite sedem, cui et nos, qui gubernamus imperium, sincere capita nostra submittamus}. Que quidem uerba, quamuis dicat imperator de archiepiscopo Mediolanensi, multo magis intelliguntur de summo pontifice Romano, cui plenitudo competit potestatis, ut prima constitutio Niceni concilii hoc affirmat. Ex quibus omnibus manifeste concluditur quod auctoritas summi pontificis est maior, et ideo imperator ex sola electione administrationem non habet sine confirmatione pape, quia ex superiore dependet. Istud enim soli summo pontifici conuenit, ut doctores iuris uolunt, qui, quia superiorem non habet, de ipsa sua electione canonica statim est confirmatus ac plena et libera gaudet iurisdictione pontificali. Preterea, quod non sola electio sufficiat ad administrationem imperii, persuaderi potest ex antiqua consuetudine regum Ueteris Testamenti, qui per uiam electionis fuerunt assumpti. Quorum mores nobis sunt imitandi secundum quandam allegoriam, sicut apparet de Saul, qui fuit primus rex in Israhel, ut habetur I Regum, X c.; Samuel enim ex mandato Domini primo elegit et assumpsit Saul, cum esset de genere rusticano, sed non statim administrauit, antequam inungeretur et fierent circa ipsum sollemnitates quas dignitas regalis exposcit. De qua sollemnitate per ordinem in preallegato libro et capitulo continetur. Hoc idem de Dauid inuenimus, qui primo fuit electus a Domino per eundem Samuelem prophetam, sed postea a longo tempore administrationem non habuit, antequam circa eum post mortem Saul regalia celebrarentur, de quibus omnibus habes I Regum, XVI et I Regum, II. Hoc idem accidit de Salomone. Cum enim assumptus fuisset in regem ex ordinatione et mandato Dauid patris sui cum consilio Nathan prophete, multe sollemnitates fuerunt facte circa eum, ut patet in III Regum, c. I, sed non statim prosecutus est iura regalia, antequam inungeretur per predictum prophetam et alie fierent sollemnitates quas requirit magnificentia regalis. Hec autem omnia per ordinem exponere longum esset in hoc opere, quod sub compendio traditur; duo tamen sunt hic aduertenda de ipso circa assumptionem eius in regem, in quibus typum gerit principum qui exponuntur ad imperii dignitatem. Unum est quod in ipso non consideratur genealogia carnalis propaginis, quasi ex hoc sibi debeatur tale dominium quodam iure nature, sed magis elegantia morum, stre nuitas cordis et fidei rectitudo, que sola sunt apud Deum nobilitas, ut ait Ieronimus, ex quibus quis meretur imperium ac merito uices gerit eius, cuius est omne dominium, uidelicet Christi, ut infra probabitur. Sic et de Salomone fore scribitur factum. Traditur enim in II et III libro Regum quod Adonias, filius Dauid, inter superstites filios regis primogenitus erat, Salomon autem quasi ultimus et natus de adultera, scilicet de Bersabee uxore Urie, quamuis coniuge facta post mortem uiri; et tamen spretus est primogenitus et filius adultere rex est constitutus ex mandato prophete. Unde cum senescente Dauid Adonias fecisset sibi currus et equites ignorante patre, duce populi, uidelicet Ioab, sibi conuincto, accessit ad regem Bersabee narrauitque factum per modum querele, quia Adonias fecisset conuiuium et uocasset filios regis, Salomonem uero et matrem eius Bersabee uocare contempsit, quasi abiectioris condictionis in domo regia. Sed quia ubi spiritus Domini ibi libertas et summa nobilitas, eo quod per hoc diuine quis efficitur consors nature, Adonias repulsus est a regno, quia se in superbiam erexerat, natus de genere regio ex utroque parente, et ex precepto Domini per Nathan prophetam assumptus est Salomon de adultera genitus, qui ex uirtutum claritate amabilis Deo uocatus est, traditus sub disciplina prophete, ut patet II Regum, XII. Uocatus est etiam Salomon, quod interpretatur pacificus uel umbra uirtutis siue ymago fortitudinis, ex quibus omnibus meruit electionem diuinam. Secundum autem quod considerari debet in eo qui uocatur ad imperii celsitudinem est ampliatio diuini cultus ac reuerentia sacerdotalis. Quod et de Salomone scribitur III Regum, quia ipse templum construxit in toto orbe famosum, ibidem ministros Dei disposuit admirabili ordine ad diuersa ministeria sacra; que considerans regina Sabba, que uenerat audire sapientiam Salomonis, pre admiratione stupida facta ultra spiritum non habebat, ut habetur III Regum, x. Subditur autem in eodem capitulo, descripta prius reuerentia diuini ministerii ac deuotione eius, quod magnificatus est rex Salomon super omnes reges terre, et uniuersa terra desiderabat audire sapientiam eius. Quanto igitur tempore fuit Deo suo deuotus, tanto prosperatum est regnum eius, sed ex quo cepit adamare mulieres et auersum est cor eius a Deo suo, infelicissimus factus est, ut patet in sequenti capitulo eiusdem libri. Posset etiam de aliis hoc idem ostendi, sed ista sufficiant ad probationem intenti. Hiis igitur uisis et ex aduerso collatis, diffiniendum est quid questio principalis contineat ueritatis et respondendum est ad ea que uerisimiliter in contrarium opponuntur. Ad cuius euidentiam considerandum est quod multiplici uia ostendi potest sum mum pontificem in sua auctoritate siue spirituali siue temporali dominio preeminere cuiuscumque potestati siue dominationi. Et quidem de spirituali a nullo sane mentis negatur, quia Petro facta est illa collatio suisque successoribus per illum in cuius ditione cuncta sunt posita, scilicet Christum, ut patet Mt., XVI, cum dixit eidem: {Quodcumque ligaueris supra terram etc. }. Sed de temporali etiam hoc diuersis rationibus ostendi potest; et primo quidem ex scriptura Ueteris Testamenti, cuius actus et opera ecclesia imitatur, quia, quecumque in ea scripta sunt, ad nostram doctrinam scripta sunt, ut dicit Apostolus Ad Romanos, XV. Inuenimus autem in dicta Scriptura sacerdotalem gradum regali dignitati preferri. Et primo quidem apparet de Samuele, qui tamquam summus sacerdos et pontifex in Israel Saul de communi genere, ut dictum est, regem constituit et ipsum propter delictum a regno deposuit et Dauid assumpsit in regem, ut patet I Regum, XV et XVI. Sic papa Zacharias regem Franchorum deposuit et Pipinum, patrem Karoli Magni, regem constituit, ut infra dicetur. HocidemetIoiadas inuenitur fecisse IV Regum, XI, qui Athaliam, que tunc regnabat in Iudea, ab exercitu mandauit occidi et Ioas, qui erat de semine regio, regem fecit. Sed, antequam administrationem susciperet, Ioiadas, qui tunc erat summus pontifex, dictum Ioas unxit in regem et posuit dyadema super caput eius, per quod, ut imperator uere imitetur antiquos principes ludeorum, satis in predicto rege ostenditur que sunt necessaria ad imperatorem legitimum, quia coronatio in suis locis secundum ordinationem ecclesie. Non solum hoc apparet in principibus Israelitici generis, sed hoc manifestum est in gentilibus dominis et monarchis. Scribit enim Commestor Alexandrum, regem Macedonum, habuisse in uisione de Iado, summo pontifice Iudeorum, ut ipsi tamquam superiori et digniori honorem deferret. Propter quod, cum dictus Alexander in Iudeam ueniret cum proposito destruendi et humiliandi Iudeos, post dictam uisionem in itinere habitam, ipso appropinquante Ierusalem, Iadus a Deo similiter in uisione instructus cum reliquis sacerdotibus in pontificalibus Alexandro extra ciuitatem occurrit. Qui Alexander, ut ipsum uidit pontificalibus ornatum et cydarim laminam ubi erat scriptum nomen Dei secundum legem antiquam in fronte pontificia, statim de equo descendit dignissimeque antistitem ueneratus est nomenque adorauit diuinum. Cum autem principes eius admirarentur quod imperator fecerat, respondit quod non ipsum adorasset, sed Deum, cuius principatum tenet et uices gerit, et in sompnis pridie Deum in tali habitu conspexisse dixit, qui et iusserat eum de Asya confidere, ad cuius aspirauerat monarchiam. Ueniens igitur cum dicto lado in Ierusalem, templum maximis honorauit donis barbaramque contra ludeos feritatem deponens ipsos ab omni exemit tributo ac libertate donauit; propter quam causam prosperatum est eius imperium. Simile inuenitur de Totila, Uandalorum rege, circa Leonem papam in anno Domini CCCCLI, ut habetur ex cronicis summorum pontificum, qui ueniens de urbe et occurens eidem Totile in planitie Lombardie, quam flamma et gladio crudeliter deuastabat, ex uisione quam habuit Totila de eodem ipsum sibi propitium et placatum inuenit, ad cuius preces a feritate destitit et de Ytalia recessit. Sed de Pompeio ab eodem scribitur Commestore contrarium: quia enim, cum in trasset Ierusalem, non exibuit templo et summo sacerdoti reuerentiam debitam, sed de porticibus templi stabulum fecit, cum prius in bellis semper uictoriosus foret, postmodum ab hostibus semper occubuit. Non solum autem hoc inuenimus de principibus ethnicis ac Ueteris Testamenti, quod ex ipsorum reuerentia ad Deum meruerunt in dominio prosperari et in actu contrario (hoc est in malitia) deprimi, sed et de nostris christianis idem reperimus contigisse. Tres enim principes siue imperatores catholicos tradunt ystorie uictoriosos super alios et gloriosos fuisse et in pace quieuisse et senectute bona, quia Deo fuerunt deuoti et ecclesie subiecti. Primus fuit Constantinus, qui quantum ampliauit et magnificauit ecclesiam satis est manifestum; et si quis uult amplius certiorari legat illa duo capitula Decreti superius allegata in secundo capitulo, item Gesta beati Siluestri. Fertur etiam ex intimo affectu quem gerebat ad ecclesiasticos uiros propter fidei deuotionem sic dixisse, ut scribit Nicholaus papa Lodouico imperatori et habetur in eadem distinctione Decreti, c. In scripturis: {Uere si propriis oculis uidissem sacerdotem Dei aut aliquem eorum qui in monachico habitu circumamicti sunt peccantem, clamidem explicarem et cohoperirem eundem, ne ab aliquo uideretur}. Secundus fuit Iustinianus, qui ecclesiam Sancte Sophie in Constantinopoli construxit, legibus sacris et sumptibus amplissimis fidem catholicam fouit; propter quod uictoriosissimus fuit, ut ex titulo qui sibi ascribitur ex gentibus et prouinciis quas suo subiecit imperio est manifestum. Tertius fuit Karolus, ut infra patebit et ex Gestis Franchorum apparet. Sed econtra fuerunt alii tres persecutores ecclesie, qui omnes mala morte interierunt. Primus fuit Iulianus apostata, secundus Otto quartus, tertius Fredericus secundus, de quibus infra dicetur. Amplius hoc idem ostendi potest ex ipso statuto diuino reuelato Ieremie prophete, qui, de se loquens tamquam in persona Domini et quasi summi sacerdotis gerenti offitium, contra reges et principes ludeorum negligenter gubernantes predictum populum: {Ecceinquitconstitui te super gentes et regna, ut euellas et dissipes et hedifices et plantes etc.}, que introducuntur in decretali Extra, De maioritate et obedientia, c. Solite; in quo uerbo manifesta est plenitudo potestatis sacerdotalis, ut ibidem optime declaratur. Ueniam autem ad scripturam Noui Testamenti; ubi incipiendum est a capite Christo, a quo est omnis motus et sensus spiritualis actionis in corpore mistico, sicut (Io., I) dicitur, quod {de plenitudine eius nos omnes accipimus}, sed et corporalis, quia {portat omnia uerbo uirtutis sue } (Hbr., I), et (Io., I) {omnia per ipsum facta sunt}. Ex quo quidem duplici motu sibi conuenit rex et sacerdos nominari, et hec duo proprie et per se sibi conueniunt, ceteris autem creaturis per participationem; et dignitas quidem sacerdotalis sibi per se et proprie conuenit ratione meriti, id est ratione sue sanctitatis, quia ipse solus est qui peccatum non fecit nec inuentus est dolus in ore eius (I Pt., II), unde et sanctus sanctorum uocatur (Dn., IX). Item sibi proprie regalis dignitas competit a ratione uirtualis principii, unde et uirtus Dei uocatur ab Apostolo (I Cor., I), quia, sicut uirtus in re creata est primum quod emanata principio rei, ita in diuinis exordium emanationis est filius Dei. Unde (Sap., VII) de diuina sapientia dicitur, que filio Dei appropriatur, quod est {quedam emanatio claritatis omnipotentis Dei sincera}; et hoc dignitati regali propriissime conuenit, quia ista proprietas precipue in regnantibus queritur, eo quod per claritatem sapientie quis dirigitur in agendis, quia {si cecus ceco ducatum prestet, ambo in foueam cadunt(Mt., XV)}, et: {Ue terre, cuius rex puer est! }, dicit Salomon (Ecl., X). Amplius autem hunc modum dignitatis regalis sibi Apostolus (Phil., IV) attribuit ex merito sue passionis et humiliationis. Unde cum dixit: {Humiliauit semetipsum factus obbediens usque ad mortem}, statim subdit: {Propter quod et Deus exaltauit illum et donauit illi nomen (id est dignitatem et auctoritatem) quod est super omne nomen, ut in nomine lesu omne genu flectatur celestium, terrestrium et infernorum}. Quod quidem premium sibi datur secundum quandam equalitatem iustitie, ut ex humiliatione mereatur exaltationem, secundum Augustinum, sicut ex superbia siue exaltatione meretur quis humiliationem, ut Dominus dicit, Lc., XVIII: {Omnis qui se exaltat humiliabitur etc.}. Exhac ergo triplici causascilicet, quia uirtus Dei, cui omnis substernitur uirtus, ut Augustinus dicit, ru Super Genesim, et quia sapientia Dei, que in gubernando attingit a fine usque ad finem fortiter et disponit omnia suauiter, ut dicitur (Sap., ui), et iterum tertio, quia ratione sue mortis et humiliationis meruit exaltationem, dicit ipse Christus (Mt., ultimo): {Data est mihi omnis potestas in celo et in terra}, ex quibus omnibus euiden ter apparet quod Christus habuit dignitatem sacerdotalem et regalem in summo gradu, a quo fluit omnis dignitas et auctoritas supradicta. In cuius signum, ut dicit Commestor, in die sue natiuitatis templum pacis hedificatum a primo domino urbis ibidem corruit et Cesar Augustus prohibuit ne quis eum dominum uocaret. Causa autem assignatur ab Orosio et Innocentio III, quia eodem die in meridie, cum dictus Cesar in secreto sui cubiculi diligenter a Sibilla Tyburtina perquireret de cultu diuino et quis uerus Deus esset in hoc mundo, cum dicta Sybilla oraculo se dedisset, apparuit circa solem circulus et in medio circuli uirgo pulcherrima puerum gestans in gremio. Tunc Sybilla: Respiceinquitimperator. Cum autem Cesar stuperet ad uisionem predictam, audiuit uocem de celo dicentem: Hec est ara celi, dixitque ei Sybilla: Hic puer maior te est, ideo ipsum adora. Quod et fecit. Et tunc more ueteranorum urbis, de quibus infra dicetur, precepit ne quis eum, ut dictum est, adoraret uel dominum uocaret. Unde adhuc locus ille uocatur Sancta Maria in Araceli, quia postmodum ob reuerentiam uirginis fuit ibi ecclesia dedicata. Concludi ergo ex premissis potest, quod, quia Christus, ut dictum est, in dominio primatum tenuit primo proprie et per se, ipse solus habeat plenitudinem auctoritatis et alteri communicare possit, in quo habitat omnis plenitudo diuinitatis. In hoc ergo quod Petro dixit: Quodcumque ligaueris super terram etc., apparet plenaria iurisdictio spiritualis et temporalis eiusdem, quia, ut dicit decretalis Innocentii III et habetur Extra, De maioritate et obedientia, c. Solite, qui omne dicit, nichil excludit. Si ergo tota iurisdictio concessa est uicario Christi, apparet quod imperiale dominium dependet a papa: non ergo sola electio administrationem dabit eidem. Hinc est quod per Innocentium IV scribitur Frederico: quod cum imperator coronam recipit a summo pontifice, simul recipit et ensem in uagina, sed imperator tunc ipsam euaginat et uibrat, ad insinuandum suum ministerium a papa procedere et executionis offitium post coronam; quem ensem Petrus accepit a Christo, cum dixit: {Conuerte gladium in locum suum(Mt., XVI)}. Ubi Innocentius notat quod non dixit abice, sed conuerte, ad designandum quod ecclesia, quando uoluerit, dicto gladio possit uti, quod est sententia Augustini Contra Faustum, ubi dicta uerba pertractat. Amplius ad idem sic uia quadam naturali probari potest. Manifestum est enim corporalia ex spiritualibus dependere sicut corpus ex anima, quia nec motum habet nec operationem nisi ex anima, unde corpus est organum anime ad operandum, ut phylosophi tradunt. Sicut ergo se habet anima ad corpus, sic et spiritualia ad corporalia. Sed anima utitur corpore ut instrumento; ergo, cum summus pontifex ad imperatorem ratione sui offitii sic se habeat sicut spirituale ad corporale, sicut supra allegata capitula Decreti Nicholai et Gelasii dicunt, summus anthistes utitur imperatoris offitio ut instrumento, ad sui uidelicet et ecclesie defensionem, sicut scribit Bonifatius papa Honorio imperatori et Honorius sibi, ut patet in c. Decreti, di. LXXXXVI, c. Ecclesie mee et c. Uictor, et Otto imperator confitetur hoc idem Iohanni pape, di. LXIII, c. Tibi domino. Hoc etiam manifeste uidemus in uniuersalibus mundi causis, ut in motoribus orbium, sicut sunt substantie separate siue angeli, quia maioris sunt uirtutis quam orbes et nobilioris nature, quanto mouens excellentius moto et sicut agens melius patiente et actus nobilior potentia, ut probat Phylosophus in IX Methaphysice et beatus Augustinus Super Genesim ad litteram. Unde et phylosophi qui posuerunt animam mundi, ipsam dixerunt esse eminentioris nature omni re corporea, ut Plato tradidit in Thymeo. Quod quidem si esset uerum, satis congrue adaptari posset ad summum pontificem, quod sit anima mundi, a quo est omnis motus et sensus et spiritualis operatio uite, ut ex iam dictis patet de uerbo Domini ad beatum Petrum. Sed beatus Augustinus istam positionem reprobat in libro Retractationum dicens ipsam esse temerariam; quod quidem uerum est, quia rudibus amminiculum prebet erroris. Sed melius loco huius anime ponimus Deum, cuius potentia efficienter omnia gubernantur, quia portat uniuersa uerbo uirtutis sue (Hbr., I); quod quidem facit mediantibus angelis, qui sunt spirituales substantie, ut tradit idem doctorin m De Trinitate. Hic autem modus gubernandi et mouendi orbem ad summum pontificem magis apte refertur, tum ex parte prime cause siue Dei, cuius uices gerit in terris, tum ex parte sanctorum spirituum, quibus mediantibus mundum regit, cuius typum representant offitiales ecclesie siue ecclesiastici et mundi principes secundum diuersorum graduum dignitates, per quos summus pontifex actus ierarchicos ad salutem fidelium administrat, ut sic ecclesiastica ierarchia congrue et perfecte imitetur celestem. Per quod argumentum concluditur quod iurisdictio imperatoria ex uirtute et auctoritate pendet summi pontificis. Non solum ex scriptura Ueteris et Noui Testamenti potest ostendi, sed ex sanctissimis conciliis religiosissimorum patrum per illustrissimos principes roboratis qui eisdem conciliis se subiecerunt, et precipue ex quatuor que quasi quatuor Euangelia ab ecclesia sunt autenticata ut c. Gregorius dicit di. XV: Sicutinquitsancti Euangelii quatuor libros, sic quatuor concilia suscipere et uenerari me fateor. Prima quidem synodus fuit Nicena CCCXVIII episcoporum, presente Constantino et consentiente ac se subiciente quod per eos fiebat. In qua quidem synodo prima constitutio fuit talis: {Cum uenisset sanctum et magnum concilium apud Niceam Bithinie urbem, hoc est CCCXVIII episcoporum, mediante gloriose memorie Constantino imperato re, placuit ut omnia que constituta sunt ibidem mittantur ad papam urbis Rome Siluestrum}, qui ex certa causa concilio non interfuit, ab ipso probanda et, si probanda, sine dubio confirmanda. Secunda synodus celebrata fuit in Constantinopoli CL patrum, presente Theodosio seniore et sub Damaso papa. Tertia synodus fuit Ephesina, roborata per Theodosium iuniorem, filium Archadii imperatoris, per eiusdem submissionem, cc episcoporum, sub Celestino primo papa. Quarta fuit Calcedonensis DCXXX episcoporum, approbata per Martianum principem per eundem modum se eisdem subiciendo ut alii predecessores, sub Leone papa primo. Unde in sexta actione dicti concilii sic dicitur ab ipso: {Nos ad fidem firmandam, non ad potentiam ostendendam exemplo religiosissimi principis Constantini synodo interesse uolumus}; que uerba in Decreto sunt, di. LXXXXVI, c. Nos ad fidem. In dicta etiam synodo quasi in principio continetur qualiter confirmat et approbat acta per Nicenam, et hoc idem fecerunt due intermedie, uidelicet Constantinopolitana et Ephesina. In prima etiam, scilicet Nicena, continetur preter constitutionem iam dictam sic: «Ecclesia Romana semper habuit primatum», semperque eum habere debet. Item in tertia constitutione eius omnes causas omniaque iuditia dicta synodus episcopo Romano discutienda diffiniendaque committit. Hec autem omnia que dicta sunt de quattuor conciliis partim ex ipsis, partim ex Decreto Ysidori, di. XV, c. Canones, partim ex cronicis haberi possunt. Sic ergo ista concilia plenariam dant auctoritatem et potestatem episcopo Romano et per Constantinum imperio ceditur occidentali, ut iam patet ex allegato Decreto; item per se ipsum approbat in Niceno concilio, se eidem supponendo per reuerentiam debitam, et alii principes prefati hoc idem: in conciliis sequentibus per suum assensum prebent quantum in eis est roboris firmitatem. Manifestum est ex hiis quod plena est iurisdictio pape, a cuius iuditio omnis iurisdictio dependet siue regalis siue imperialis, precipue considerata cessione Constantini quam fecit, et inspecta electione per summum pontificem ordinata, ut infra patebit, ex qua et ab ipso dependet; et in electione quedam requiruntur per relationem ad papam, sine quibus uerus imperator dici non potest. Preter hec autem quatuor concilia celebratum fuit concilium Constantinopoli tempore lustiniani principis sub Iulio papa; quod quidem concilium per dictum imperatorem approbatum fuit, quantum sui intererat, secundum modum prefatum, ut apparetin epistola quam de dicto concilio per totum orbem direxit. Unde dictus princeps in suis legibus, cum summus fuerit ad eas ordinandas, iurisdictioni ecclesie se suasque subiecit leges et in eisdem speciales composuit titulos in fauorem ecclesiastice libertatis, que et sapientibus satis patent. Propter quod et de ipso ad tanti principis commendationem speciales decretales faciunt mentionem quod leges non dedignantur sacros canones imitari, ut patet Extra, De iuramento calumnie, c. I; item De iudiciis, c. Clerici; item De noui operis nuntiatione, c. I; item per c. Gregorii II, q. m Euthemium in fine. Si ergo leges canonibus non contradicunt, sed imitantur, eorum sententia preualet. Canones autem dicti ista de summo pontifice asserunt quoniam ipse est index omnium, etiam si non appellaretur ad ipsum, ut patet IX, q. III, c. Conquestus et Extra, De maioritate et obedientia, c. Solite, et De iudiciis, c. Nouit. Item sic debet reputari eius sententia tamquam ab ore Dei uel beati Petri esset prolata, ut patet di. XIX quasi per totam, et hoc ibidem confiteri uidetur Karolus imperator, c. I. Item non licet appellare a sua sententia, quia superior, XVI q. Iu, c. Nemini et IX q. III, c. Cuncta. Item ipse est qui superiorem non habet, ut Extra, De electione, c. Licet. Item ipse est qui uicem Dei gerit in terris, ut Extra, De translatione, c. Quanto. Ex quibus iam dictis argumentationibus pro ueritate superius inductis et exemplis principum Ueteris Testamenti, quorum gesta sunt nobis in actionibus tamquam speculum ab infallibili diuina prouidentia ordinatum, quoniam, ut ait Apostolus (I Cor., X), {omnia illis in figura contingebant, scripta sunt autem ad correctionem nostram, in quos fines seculorum deuenerunt}; rursus consideratis actibus principum ethnicorum iam pretactis erga dignitatem summorum pontificum preteriti temporis, nec non ex delatione reuerentie illustrissimorum ac dignissimorum imperatorum catholice fidei, ut ex dictisapparetet infra liquebit clarius; item ex decretis et conciliis sanctorum patrum, quibus tamquam diuinitus illustratis se mundi principes subiecerunt: manifesta est et plena auctoritas pape, et ex hoc etiam liquido apparet imperialem iurisdictionem sine eius potestate et assensu non habere uigorem. Et, ut concludatur principale intentum, manifestum est per solam eius electionem, nisi aliud sequatur, nullum ius administrationis quesitum; nisi forte in regno Teutonie, in quo ius electo acquiritur siue ex longa consuetudine, cui standum est ubi contrarium non reperiatur lege sancitum, quia tunc pro statuto suscipitur, ut dicit c., di. I, Consuetudo, uel forte ex ipsa ordinatione principum dicte prouincie, cui se tamquam in re propria possunt subicere, quod de aliis partibus eis non conuenit ordinare multis causis et rationibus, quas describere longum esset: sic enim in alienam messem falcem mitterent, quod diuino iure inuenitur prohibitum, ut dicit c. Gregorii VI, q. III, c.I. Hiis igitur uisis que pertinent ad substantiam questionis, uidendum est ulterius unde in dicta questione dubietatis materia ortum habuit. Hoc enim contingit in rebus, quod obscuritatem habent inquirendo ueritatem propter uarietatem eius, sicut rabbi Moyses ostendit de creatione mundi. Simile est de imperatoribus, quorum conditio uariata est multipliciter a tempore Constantini, et deo ex hac parte dubietatem facit. Nam tempore Constantini eligebantur imperatores antiquo more siue a populo si ue a senatu siue ab exercitu, et aliquando de genere, aliquando non, ut manifeste apparet de multis, et iste modus retentus est in Constantinopoli, que sedes erat et caput imperii sicut antiquitus Roma. Qui quidem modus seruatus est usque ad tempora Michaelis imperatoris et Karoli Magni, quod fuit fere spatium quingentorum annorum. Constantinus enim, quando cessit imperio occidentali, ut Decretum dicit preallegatum et Richardus narrat in Cronicis, quandam urbem Trachie sibi elegit, que Bizantium uocabatur, quam Rome potentia et meritis coequauit ibique sedem suam constituit. Unde dictus imperator nichil de imperio occidentali ulterius se ingessit, nec sui successores debent facere nisi ad defensionem ecclesie; et si alio modo, hoc fuit usurpatiue, sicut Constantinus arrianus et lulianus apostata et quidam alii, de quibus non est dicendum ad presens. Sed secundum ueritatem imperator nomen habebat ab imperio orientali, occidentali pape dimisso, hoc solo eis reseruato quod in casibus ueniebant aliquando Romam in succursum ecclesie. Unde et Iustinianus predictus, aduenientibus Gothis Romam et urbem et ecclesiam grauiter infestantibus, misit Bellisarium, nobilissimum principem ac patritium, ad subueniendum summo pontifici et Rome. Ex cuius aduentu expulsi sunt Gothi de tota Ytalia, ut ex Ystoria Longobardorum habetur. Per eundem modum Longobardis ecclesiam grauantibus, cum imperium Constantinopolitanum iam pene deficeret, aduocatus Karolus Magnus rex Franchorum ab eccle sia tempore Adriani et Leonis successoris eius, cui per Longobardos et Romanos iniquos eruti fuerunt oculi et lingua abscisa, sed diuina uirtute postea restituta, uenit in Ytaliam cum exercitu magno, et capto rege Desiderio ac Longobardis prostratis de seruitute ipsorum ecclesiam liberauit. Propter hoc tantum benefitium Adrianus papa Karolo imperium contulit cum inuestitura episcoporum, et hoc fecit celebrata Rome synodo cm prelatorum inter episcopos et abbates. De hoc autem diffuse traditura Gratiano, di. LXIII, c. Adrianus. Richardus tamen Cluniacensis monachus dicit in Cronicis Adrianum solum ex dicta causa dedisse patritiatum, sed Leo tertius, qui Adriano successit, de quo dictum est supra, post miraculum factum de ipso de oculis et lingua fugit ad Karolum regem Franchorum; qui honorifice susceptus ab ipso ueniens Romam ultus est iniuriam eius, et restitutus est in sede, Leo uero in die natalis Domini coronauit eum in imperatorem in basilica beati Petri apostoli ciroumdans eum imperatoria ueste, et tunc sibi acclamatum est ab uniuerso populo Romano: {Karolo Augusto a Deo coronato magno et pacifico Romano imperatori uita et uictoria}. Utrumque autem dictum Gratiani et Richardi saluari potest, quia per Adrianum facta fuit collatio eo modo ut supra narratur, sed adhuc uices imperii non gerebat, quousque a Leone coronam suscepit; per quod habemus quid ad imperatorem legitimum requiratur. Tunc autem translatum est imperium a Grecis ad Germanos, ut decretalis dicit Extra, De electione, c. Uenerabilem; ubi Glossa ordinaria dicit quod extunc defecit imperium Constantinopolitanum, ut non proprie ulterius imperium dici possit. Sed si attendimus cuius auctoritate hec acta sunt, manifeste apparet quod Romani pontificis. In dicta autem translatione diuersificatus est modus assumendi, quia primo per electionem, extunc per successionem, et hoc durauit usque ad octauam generationem, ut cronice ponunt. Tandem deficiente genere Karoli quantum ad potentiam et in regno Francie et in imperio, primo quidem Hugo dux Aurelianensis sibi regnum Francie usurpauit, occisis illis et extirpatis qui erant de genere regio. Unde de dicto Hugone descenderunt omnes reges, et non de Karolo, usque ad tempora ista; nisi quod fertur quod dictus Hugo uxorem habuit de genere illo. Imperio etiam deficiente et scisso in multas partes in tantum quod Lodouicus imperator, ultimus de genere Karoli, a Longobardis orbatus est oculis, ut ystorie ferunt, quidam Berrengarius inuasit Ytaliam ibidemque regnauit. Ipso uero tyranizante et contra Ytalicos et contra ecclesiam, cum ipsa fluctuaret in capite, quia summus pontifex, cui nomen lohannes, uir lasciuus et lubricus erat, aduocauit collegium cardinalium Ottonem primum regem Saxonum, qui dictum Berrengarium eiecit de regno et cum assensu ecclesie sibi totam Ytaliam subiugauit. Ueniens uero Romam primo quidem cum cardinalibus persuasit pape correctionem, qui erat filius cuiusdam nobilis Romani qui uoca batur Albericus; sed dicto papa in sua malitia persistente coactus est renuntiare papatui et factus est Leo IX. Dicto autem Ottone se absentante ab urbe Romana, Romani in contemptum ecclesie fecerunt alterum papam, quem Benedictum uocauerunt; papam uero Leonem eiecerunt a sede. Quod audiens Otto Romam rediens cum exercitu magno ipsam obsedit quousque Benedictus papa a Romanis est traditus; quem ipse misit in Saxoniam in exilium ibique uitam finiuit. Ex hoc autem benefitio collato ecclesie per Ottonem primum predictus princeps a Leone prefato summo pontifice cum toto clero et populo Romano imperator est constitutus, ea forma et modo quo Karolus Magnus. Que omnia habentur in Decreto, di. LXIII, c. In synodo. Talis autem institutio processit per successionem usque ad tertiam generationem, hoc est in tertium Ottonem, qui fuit nepos primi, id est filius filii. Non enim inuenitur de istis facta electio, sed sola prouisio per summum pontificem, unde dictus Otto secundus uocatus est a Iohanne XI, qui fuit post Iohannem depositum de quo supra facta est mentio. Causa autem sue uocationis fuit persecutio magna quam Romani fecerunt ecclesie nam primo dictus Iohannes fuit in castro Sancti Angeli detrusus, postea in exilium missus; tunc dictus Otto per procuratorem suum iurauit fidelitatem, que forma iuramenti habetur in Decreto, di. LXIII, c. Tibi domino. Tandem ueniens Romam coronatus est a Benedicto VII cum gaudio magno et pace inter papam et imperatorem. Post hunc fuit Otto tertius, filius Ottonis medii, cuius tempore uexabatur ecclesia a quodam Crescentio, uidelicet patritio. Hic Crescentius in tantum persecutus est papam Iohannem XII, quod coactus est urbem relinquere et Tusciam intrare; sed uocatus Otto tertius totam illam progeniem extirpauit. Tandem mortuo dicto Iohanne ad instantiam dicti Ottonis electus est in papam quidam consanguineus eius, qui uocabatur Bruno, postea uocatus est Gregorius V, a quo dictus Otto est exinde coronatus. Hic Otto ordinata Ytalia rediit in Germaniam. Sed Crescentius consul Romanus fugato Gregorio fecit papam quendam Grecum Placentinum episcopum nomine Iohannem. Quod audiens imperator Romam rediens cum exercitu magno et furore immenso tamdiu Crescentium in castro Sancti Angeli obsedit, quousque ipsum et papam eius cepit et utrumque membris debilitauit. Deinde imperator, ordinatis imperii rebus et Gregorio restituto in sede sua, ducens secum multos nobiles Romanos in Saxoniam est reuersus. Hiis igitur peractis ulterius per ordinationem ecclesie uiuente dicto Gregorio aduocatis et requisitis principibus Alamanie instituti sunt electores, uidelicet offitiales curie imperialis. Qui quidem sunt uu, quatuor layci et tres clerici. Primus rex Boemie, qui imperatori propinat de cuppa; secundus dux Saxonie, qui coram imperatore portat ensem; tertius comes Palatinus, qui eidem de scutella ministrat; quartus marchio Brandeburgensis, qui est camerarius eius. Inter clericos primus archiepiscopus Maguntinus, qui est cancellarius in Germania; secundus archiepiscopus Coloniensis, qui est cancellarius in Ytalia; tertius archiepiscopus Treuerensis, qui est cancellarius in Gallia. Quod si queritur quare de sola Germania assumpti sunt electores, multe fuerunt cause, ad presens tamen tres assignari possunt. Una est principalis: quia de Germania fuerunt principes qui liberauerunt ecclesiam de seruitute Longobardorum et impiorum Romanorum, ut patet de Pipino, qui uenit in Ytaliam contra regem Astulfum, qui nimis grauabat ecclesiam. Item de Karolo, filio eius, qui uenit contra regem Desiderium, ut infra patebit. Et hii duo principes fuerunt de Germania inferiori citra Renum, que antiquitus uocabatur Gallia Brachata; unde et decretalis Innocentii III Extra, De electione, c. Uenerabilem, dicit quod sedes apostolica in persona magnifici Karoli Romanum imperium transtulit in Germanos, quia scilicet in Germania natus et ibidem sepultus est. Item Otto, qui liberauit ecclesiam de manu Alberici Romani, ut infra scribitur et hic, fuit de Germania superiori. Secunda ratio fuit deuotio illius populi ad sanctum Petrum et Paulum, que apparet in eorum peregrinatione. Tertia autem causa fuit uoluntas summi pontificis qui tunc erat, uidelicet Gregorii quinti, qui de Theutonia fuit natus et consanguineus Ottonis, ut infra dicetur. Possent et alie cause assignari, sed dicte sufficiant. Ista ergo electio usque modo perseuerat, que incepit anno Domini MXXX et perseuerabit quantum ecclesia Romana permiserit, cuius est regna transferre et principes de sede sua deponere, ut propheta Ieremias testatur, ut dictum est supra. Hoc autem de facto inuenimus in multis principibus. Nam legitur Zachariam papam deposuisse regem Franchorum et omnes Francigenas a iuramento fidelitatis absoluisse constituitque Pipinum regem patrem Karoli Magni, ut Decretum dicit xu, q. ui, c. Alius; causa autem sue depositionis ponitur ibidem, quia inutilis erat, quod exponit glossa Iohannis ibidem hoc est dissolutus et effeminatus. Item legitur Innocentium III Ottonem IV deposuisse ab imperio quia iuramentum fidelitatis, quod ecclesie fecerat, non seruauit; unde ipso deposito Fredericum, qui erat rex Sicilie, electores imperatorem fecerunt, quem Honorius, qui dicto Innocentio in pontificatu successit, coronauit in basilica Sancti Petri. Hic Fredericus tamquam filius ecclesie et fidelis ratione regni Sycilie, in quo iure matris successit, per ipsam tamquam filius est nutritus; tandem in imperio assumptus, Ottone damnato, a iuramento fidelitatis Romane ecclesie resiluit. Propter quod Honorius, qui ipsum coronauerat, sicut sibi et Romane ecclesie aduersarium et rebellem anathematizauit omnesque barones a iuramento fidelitatis absoluit; quam sententiam Gregorius IX, qui successit Honorio, roborauit. Quod fuit circa annos Domini MCCXXII. Post Gregorium uero assumptus est Innocentius IV, natione Ianuensis, Frederici amicus tempore sui cardinalatus. Factus ergo papa, uolens se in amicitia conseruare, magnum de pace tractatum habuit cum eodem; sed quia, ut Sapiens dicit, duobus existentibus amicis sanctum est prehonorare ueritatem, considerans ultimo eius contumatiam iuxta consilium Sapientis eiusdem amicitiam dissoluit, quia lex amicitie dissoluitur merito ad eos qui incorrigibilis sunt mentis. Unde et quidam propheta Iosaphat regem Iuda grauiter reprehendit, ut habetur n Paralipomenon (c. XIX), quia fauebat Achab, regi Israel, cum esset idolatra et a Deo uero auersus sicut Fredericus: {Impioinquitprebes auxilium, et cum hiis qui oderunt Dominum amicitia copularis}. Uolens igitur ammonitionem sequi prophete, dictus Innocentius accersito lanuensi adiutorio per mare se ad Gallias transtulit, ibique Lugduni celebrato concilio non solum suorum predecessorum contra Fredericum excommunicationis roborauit sententiam, sed etiam ipsum uelut hostem ecclesie imperio priuauit expresse. Quid de aliis principatuum apicibus seu dignitatibus dominorum cuiuscumque generis siue gradus? Ab ipso summo pontifice inuenimus ex causa subtracta propriis dominis extraneisque collata. De quibus omnibus copiosissime diffinitum habemus ab Innocentio III scribente singulis prelatis per Galliam constitutis, Extra, De iuditiis, c. Nouit, et De maioritate et obedientia, c. Solite. Quod et de facto satis apparet a L annis et circam in partibus Europe et precipue in regionibus Gallie et Yspanie et in maiori Brithania, in quibus per summum pontificem a gente in gentem dominia translata conspeximus, prout exigebant merita dominorum et status incolumis regionis. De imperio etiam Constantinopolitano, qualiter sit translatum per ecclesiam, supra satis apparuit et in decretali Uenerabilem Innocenti specialis fit mentio. Declarata igitur causa unde dubium uidebatur oriri de auctoritate pape et iurisdictione imperii ex uarietate status imperatorum retroactis temporibus, liquido apparet ex plenitudine potestatis pontificalis omnia dependere, in cuius manu sunt omnes fines terre, ut Propheta dicit, tamquam uicem Dei gerentis. Restat ad argumenta respondere in quibus ostendebatur contrarium, ad maiorem declarationem proposite questionis. Cum enim primo obicitur ista duo sic se habere dominia, quod, sicut unus superiorem non habet in spiritualibus, ita nec alius in temporalibus, ergo sicut ille electus statim habet administrationem, ita et imperator et cetera, respondendum quod, licet in temporalibus imperator superiorem non habeat qui sit temporalis dominus, tamen uirtus sue iurisdictionis ex iurisdictione pape dependet tamquam ex fonte dominii, a quo uice Dei omnis oritur iurisdictio. Dictum enim capitulum Decreti est Nicholai pape, in quo uult ostendere in corpore mistico ecclesie esse distincta offitia sicut caput et membra ut in corpore materiali, omnia tamen ab uno dependere, a quo est omnis motus et sensus, quod est Christus, cuius uices summus pontifex gerit. Ita autem uidemus in omnibus rebus quod omnia reducuntur ad unum primum principium et per se, sicut omne calidum ad calidum ignis, sicut etiam omnis motus ad unum mouens immobile, et quanto motus magis appropinquat ad primum mouens, tanto amplius participat de uirtute primi mouentis, sicut calidum quanto magis appropinquat ad calidum ignis. Hoc apparet manifeste in corporibus celestibus et spiritibus angelicis. Hoc patet in homine, in quo omnis motus est ab anima mediante corde, quod est principium omnis motus naturalis in corpore, ut Sapiens uult in xm libro De animalibus. Primum autem mouens in actibus humanis fidelium et ierarchiis est Christus, ut dictum est supra, quicquid sit in quantum Deus, quia secundum hoc est principium omnis dominii, ut patebit in sequentibus. Illud autem quod magis appropinquat ad primum mouens, scilicet Christum, est summus pontifex, ut ex uerbis Domini dictis Petro est manifestum; unde et uicarius Christi uocatur. Ergo plus habebit de uirtute mouentis Christi, et ideo oportet dicere quod, licet in ecclesia distincta sint offitia, omnia tamen regimina et omnis actus dependent a papa per Christum. Hinc est autem quod, sicut scribit papa Gelasius imperatori Anastasio, imperator dependet ex pape iuditio et non papa ex imperatoris sententia, sicut iam supra pluries est inculcatum et apparet in multis capitulis Decreti, di. LXXXXVI. Quia ergo papa superiorem non habet in terris, sedimperator, sicutiam patet, ideo papa statim electus habet administrationem, sed imperator non. Per hoc autem apparet solutio secundi argumenti, quia, licet sint distincta offitia in ecclesia, tamen ex papa dependent sicut actus corporis ex actibus anime siue sicut ex spiritualibus corporalia. Sed quod postea adiungitur ad argumentum de uerbo Domini: « Reddite que sunt Cesaris Cesari}, et cetera, istud uerbum exponunt doctores, ut Origenes, quod habet intelligi quantum ad quandam equalitatem iustitie legalis, quasi eque sit preceptum diuinum debitum Cesaris sicut Dei, ut uidelicet unicuique ius suum reddatur, sicut Apostolus dicit (Rm., XIV): {Redditeinquitomnibus debita, cui tributum tributum, cui uectigal uectigal, cui timorem timorem, cui honorem honorem}. Non tamen excluditur quin iurisdictio Cesaris ex iurisdictione pape dependeat, qui immediate ipsam habet a Christo, ex quo imperator minister Dei uocatur ab Apostolo in prefato libro, quia eius ministerium est ecclesiam defendere et Christianum populum gubernare et similia; de quibus plane ponitur in capitulo Decreti in quo scribit Honorius imperator Bonifatio pape et dictus summus pontifex eidem imperatori, ut habetur di. LXXXXVII, c. Ecclesie mee et c. Uictor; item per confessionem quam fecit Otto imperator pape Iohanni, ut patet di. Lxm, c. Tibi domino. Ex hoc autem debitum oritur ad ipsum ex parte fidelium, ut Apostolus dicit in preallegato capitulo: {Deiinquitministri sunt in hoc ipsum seruientes; ideo et tributa pres tatis}. Hoc enim quodam iure nature et diuino eis debetur, ut probat Apostolus I Cor., VIII: {Quisinquitmilitat stipendiis suis unquam? Quis pascit gregem et de lacte eius non manducat?}. Unde beatus Augustinus exponens dictum uerbum in libro De uerbis Domini dicit quod quadam diuina prouidentia sunt militantibus stipendia constituta, ne, dum sumptus queritur, predo grassetur, ut habetur XXIII q., c.I, Militare. Quod autemtertio obiciebatur quod illud quod est posterius dependet ex eo quod prius est; sed imperator fuit prius quam papa; ergo et cetera, ad huius argumenti declarationem oportet digressionem facere circa imperium siue quodcumque dominium, unde ortum habuit, anlicite uel illicite sit acquisitum, quia de hoc est antiqua querela. Nullo enim iure nature inuenimus competere alicui dominii dignitatem, et hoc ostendit Augustinus in XIX De ciuitate Dei, c. XIX: cum omnes homines ex Adam originem duxerint et muliere una, scilicet Eua, ex qua propagine bona mundi alia concessa homini ad usum, ut patet ex Hystoria Genesis, communi iure essent equaliter diuidenda. Licet enim in hominibus etiam in statu innocentie fuisset prelatio, sed alio intuitu et secundum aliam rationem, quia non in quantum dominium opponitur seruituti, quia hoc est penale, sed offitio consulendi et dirigendi, sicut in angelis; quod quidem homini competebat, in quantum homo naturaliter est animal sociale, quem oportet ad inuicem ordinare. In hiis autem que ad inuicem sunt ordinata oportet semper aliquid esse principale et dirigens, ut Phylosophus dicit in primo Politice, ethoc apparetin corpore humano, et preterea hoc requirit ipsa conditio ordinis: est enim ordo, secundum Augustinum in XIX De ciuitate Dei, {parium dispariumque rerum sua cuique loca tribuens dispositio}, sed quod unus alteri est prepositus. Ab initio seculi post peccatum non eo modo dominium est assumptum, sed ex quodam fastu superbie ac dominandi libidine per usurpationem incepit; cuius signum et argumentum haberi potest quia soli reprobi in principio creationis mundi dominium assumpserunt. Unde ante diluuium primus dominus inter homines fuit Chaym, ut Augustinus dicit XV De ciuitate Dei, c. XX. Et inde motus fuit ad ciuitatem edificandam, ut dominareturin ea, et hec fuit prima ciuitas in mundo, quam nomine filii sui uocauit ad perpetuationem do minii fili. Post diluuium uero omnes qui primo dominium assumpserunt fuerunt de genere maledicto Cham, ut ex libro Genesis habetur et Commestor et Iosephus dicunt; unde post diluuium qui primo dominium assumpsit fuit Cham, ut infra dicetur. Secundus Nemroth, qui descendit de Cham, cuius consilio hedificata est turris Babel, ut hystorie tradunt, ad dominandum; in cuius signum in Genesi scribitur quod uolebant cacumen eius in celum ascendere, ad significandum cordis ambitionem in preeminendo aliis; propter quod et Deus ad insinuandam suam displicentiam scissuram fecit talis dominii confundendo eorum linguas, cum essent unius. De Nemroth autem descendit Belus, rex Babillonie, de quo natus est Ninus, qui primus fuit monarcha Assyriorum, arte magica procreatus, ut ystorie tradunt. Item Commestor dicit quod Ninus uicit Cham, qui adhuc uiuebat et regnabat in Batria, qui alio nomine appellabatur Zoroastes, inuentor magice artis. Ex quibus omnibus satis apparet quod dominium in principio mundi, consideratis personis que id assumpserunt, corrupta processit intentione, scilicet fastigio superbie et tyrannidis, et ideo Deo non placuit. In cuius argumentum uel signum diuine displicentie primo quidem talem preeminentiam usurpatam reprobauit in angelis, excludendo eos a sede sua. Inter homines etiam primi domini mala morte finierunt uitam: nam Chaym, qui primus fuit, occisus est a Lamech, ut ex Hystoria Genesis habetur. Cham, qui et Zoroastes, filius Noe, ut dicit Commestor, rex in Batria, occisus est a Nino; in libro tamen Clementis habetur quod occisus fuit a demone, quem pro exercenda arte magica familiarem habebat. Et, ut sub compendio loquamur, omnes antiqui domini et monarche di ra morte interierunt, sicut ex hystoriis haberi potest, ut per hoc Deus ostenderet se eorum ambitionem tyrannicam detestari. Hinc est quod de primo rege filiorum Israel, uidelicet Saul, constituto per Samuelem ad eorum petitionem, inuenitur factus quasi in displicentia Dei; propter quod in primo Regum, c. VIII, dicitur, cum peterent filii Israel regem, displicuit in oculis Samuelis et tunc dixit Deus eidem: {Audi uocem populi in hiis que loquuntur: non enim te abiecerunt, sed me, ne regnem super eos}: per hoc uolens ostendere quod uelle dominari est quedam usurpatio diuini regiminis et fuga diuine subiectionis, etideo dominium reprehenditur. Et quamuis dominorum ambitio Deo esset odiosa, unde et digne merebantur deprimi, eorum tamen regimen, tum ad refrenandam inordinatorum hominum malitiam, tum ad conseruandum unumquemque in sua iustitia, tum ad disponendum ciues in concordia, permissum est a Deo dominium et prouisum: permissum ad punitionem malorum, prouisum ad gubernationem bonorum. Hinc est quod Apostolus dicit (Rm., XIII): {Non est potestas nisi a Deo}; ex quo quidem uerbo satis est manifestum a Deo omne prouenire dominium, siue considerata natura entis, siue motus, siue finis. Ratione autem entis, quoniam omne ens per participationem reducitur ad ens per se; sed illi qui habent dominium plus uigent in natura entis quam priuate persone, quia gerunt uices quasi totius entis cui presunt, unde merentur diuinos honores et duplicatos, ut dicit Augustinus. Propter quod Apostolus dicit ad Timotheum: {Qui bene presunt presbiteri, duplici honore digni habeantur}. Ergo magis appropinquant ad suum principium uel plus participant de diuina influentia ratione sui regiminis. Hinc est autem quod de Saule scribitur, quod assumptus in regem per Samuelem ex hoc meruit diuinam influentiam prophetie; unde missus ab ipso ad cuneum prophetarum insiluit in eum spiritus Domini et prophetauit cum eis, ut patet I Regum, X. Hoc et de Salomone legitur quod ordinatus in regem diuinam meruit sapientiam, ut patet III Regum, III. Hoc etiam apparet in modernis principibus uiris catolicis et ecclesiasticis, quod ex speciali diuina influentia super eos ex ampliori participatione entis singularem habent uirtutem super populum egritudine laborantem, ut sunt reges Francie, dominus noster rex Karolus, et de rege Anglie fertur. Secunda uero ratio quod omne dominium sit a Deo sumitur in comparatione ad motum. Probat enim Phylosophus in VIII De physico auditu quod in mouentibus et motis non est in infinitum abire, sed est uenire ad aliquod mouens quod non mouetur, et hoc est Deus. Cum ergo domini in gubernando sint motores orbis, ergo oportet motum sui regiminis in Deum sicut in primum motorem reducere; propter quod dicitur in Iob, IX: {Sub ipso scilicet Deocuruantur qui portant orbem}, per quod subiectio totius humani regiminis designatur ad Deum, cuius uirtuti in regnando substernitur. Hanc eandem rationem tradit beatus Augustinus in III De Trinitate, ubi ordinem motoris et mobilis ponens incipit ab infimo corpore, puta terra, per subtiliora et uirtuosiora dicit grossiora moueri, gradatim ascendens secundum ordinem elementorum usque ad supremum corpus et ulterius ad spiritus rationales, per quos dicit corpora superiora moueri, spiritus uero rationales inferiores per superiores, sed omnes spiritus rationales creatos per spiritum rationalem increatum, qui est Deus, in quo consistit tota ratio motus sicut in principali mouente immobili, in quo est omne ens, motus et uita, quoniam, ut ait Apostolus, Actuum, XVI: {In ipso uiuimus, mouemur et sumus}. Et hunc ordinem Plato posuit secundum nobilitatem et gradum entis, ut patet ex Propositionibus Proculi et ex libro De causis. Quam doctrinam prefatus doctor Augustinus intra limites fidei imitatus est precipue, scilicet circa predictam materiam, in libro De immortalitate anime etin ui Musice. Sic ergo ex predictis concludimus quod ultimum mouens est Deus, a quo est omnis motus et per consequens omne dominium. Quam conclusionem etiam a Phylosopho habere possumus in xn Prime phylosophie, ubi primam causam, que Deus est, comparat ad totum uniuersum sicut ducem ad exercitum, cuius est castra mouere, quia hoc nomen ducis importat; cui sententie sacra consonat Scriptura, que ipsum Dominum ducem uocat; unde (Ex., XV) {Dux fuisti in misericordia tua populo quem redemisti}, et (Dt., XXXII) {Dominus solus dux eius fuit}. Tertia ratio sumitur ex parte finis. Diuina enim prouidentia omnia in debitum finem deducit, in quantum mouet unamquamque creaturam in suum finem distinctum, sicut sagittator sagittat ad determinatum signum. Qua ratione a Sapiente dicitur quod opus nature est opus intelligentie; qua ratione dicit etiam Augustinus in m De Trinitate quod Deus quibusdam ordinatissimis motibus primo spiritualibus, deinde corporalibus se per cuncta diffundit, et utitur omnibus ad incommutabile arbitrium sententie sue sicut ad finem congruum. Si ergo alias creaturas debito et ordinato fine concludit, multo magis creaturam rationalem ut hominem; quod manifeste apparet quando ipsam gubernat per suos dispensatores et prouisores, ut sunt reges et principes et ecclesiarum prelati. Preterea, quanto quelibet natura nobiliorem finem apta est nata consequi, tanto habet mouentia magis disposita ad consecutionem finis, sicut manifeste in incorruptibilibus patet, ut in corporibus celestibus et spiritibus angelicis, que sine agente contrario mouentur ad suum finem, puta corpus celeste ad terminum sui motus, angelus autem ad diuinorum cogitationem et suum ministerium adimplendum. Cum ergo creatura rationalis ordinata sit et producta ut sit Dei capax, et hic est finis eius precipuus, ut tradit beatus Augustinus in XV De Trinitate, ad hunc ergo finem consequendum, et si homo adiuuetur diuina luce gratie, maxime uero manuducitur per mundi gubernatores tum per bone uite exempla, tum per cottidiana documenta, tum per correctionem continuam; ex qua ratione secundum Apostolum (II Cor., III) mundi rectores Dei adiutores et cooperatores dicuntur sicut instrumenta principalis agentis. Hinc est quod Apostolus, cum dixis set: {Non est potestas nisi a Deo}, statim subdit: {Que autem sunt, a Deo ordinata sunt; itaque qui potestati resistit, Dei ordinationi resistit}, quia ad hoc Deus de eis huic mundo prouidit, ut uniuscuiusque statum prosequantur in debitum finem. Hinc rursus per Salomonem dicitur (Pru., VIII): {Per me reges regnant et legum conditores iusta decernunt; per me principes imperant et potentes decernunt iustitiam}. Sed, licet principatus omnis fuerit a Deo prouisus, specialiter tamen Romanus, de quo beatus Augustinus in libro De ciuitate Dei plures causas assignat; sed, ut nos sub compendio perstringamus, propter certa genera uirtutum quas et lex precipit euangelica, quibus ueteres Romani precipue uiguerunt et ex eis tamquam mercedem eis condignam dominium meruerunt. Primum fuit sincerus amor pro patria; secundum traditio legum sanctissima; tertium morum beniuolentia. Quantum uero ad primum, exempla ueteranorum Romanorum habentur in promptu, quia tota eorum intentio erat in ipsorum regimine siue dominio ad conseruandam rem publicam et, ut eiusdem consuleretur profectibus. Unde Augustinus in V De ciuitate Dei, c. XII, inducens uerba Salustii De bello Cateline, sententiam Catonis in dicto libro contentam de uirtutibus ueteranorum Romanorum attollit, unde et res publica diuina prouidentia ex parua facta est magna, quia uidelicet in ipsis fuit domi industria, foris iustum imperium, animus in consulendo liber neque delicto neque libidini obnoxius. Et, ut ad specialem descendamus, Augustinus in eodem libro XIX ponit exemplum de eorum ze lo patrie, quia pro eius libertate quidam proprios filios occiderunt, ut Brutus et Torquatus: ille quidem quia bella concitabat in urbe, iste uero quia contra edictum patris bellando ipsam discrimini exposuit. Item de Marco Curio, qui se armatum equo sedentem in abruptum terre hyatum precipitem dedit, ut pestilentia cessaret ab urbe. Item de Marco Regulo, qui consulendo saluti urbis diris se tormentis exposuit et a Cartaginensibus est occisus. Quomodo etiam pro zelo rei publice non poterant muneribus corrumpi eorum consules quantumcumque pauperes, satis est manifestum; unde Maximus Ualerius libro IV scribit de Marco Curio quomodo Samnitum diuitias contempsit post uictoriam habitam, scilicet de ipsis. Nam cum ad eum in scamno sedentem foco et catino ligneo cenantem magnum auri pondus eorum legati tulissent, benignis uerbis inuitatus ut eo uti uellet, uultum protinus risu soluens: {Superuacue!inquit Narrate igitur Samnitibus Marcum Curium malle locupletibus imperare quam locupletem fieri; et mementote me nec acie uinci nec peccunia posse corrumpi}. Hoc idem scribit de Fabritio Maximus in eodem. Qui cum honore et auctoritate omnibus in etate sua maior esset, censu uero par unicuique pauperrimo, a Samnitibus tamen solicitatus, quos in clientela tenebat, peccuniam et seruos sibi missos contempsit ac frustratos remisit, continentie sue benefitio ac zelo patrie sine peccunia prediues, sine usu familie habunde comitatus, quia locupletem illum faciebat non multa possidere, sed pauca desiderare. Propter hec igitur exempla tam digna laude Romanorum consulum concludit Augustinus in eodemlibro sic dicens: {Talibus inquitdominandi potestas non daturnisi summi Dei prouidentia, quando res humanas iudicat talibus dominis esse dignas}. Secunda ratio unde Romani meruerunt dominium fuit traditio legum ad conseruandum unumquemque in sua iustitia. Unde Augustinus dicit in XVIII De ciuitate Dei, c. XXII, quod Deo placuit orbem terrarum per Romanos debellare, ut in unam societatem rei publice legumque perductum longe lateque pacaret. In quinto etiam eiusdem libri c. XV et c. XVI dicitur quod, quia Romani auaritie resisterant, consuluerunt patrie consilio suo libero necque delicto secundum suas leges necque libidini obnoxii: his omnibus artibus usi sunt tamquam recta uia ad honores, imperium et gloriam, nec habent unde conqueri debeant de summi et ueri Dei iustitia. Perceperunt enim mercedem suam, scilicet ex uigore uirtutum suarum legalium dominando et imperando iustitia; ergo, quia suis legibus unumquemque regebant, fecit eos legitime dominari, quia, ut Augustinus dicit in IV De ciuitate Dei, c. IV, {Remota iustitia quid sunt ipsa regna nisi quedam latrocinia?}. Unde ipse refert quandam ystoriam ibidem que habetur De nugis phylosophorum. Cum enim quidam pyrata captus fuisset ab Alexandro et quesisset ab eo cur mare haberet infestum, ille libera contumatia respondit: {Quid tibi ut orbem terrarum? Sed quia id ego exiguo nauigio facio, latro uocor, tu, quia magna classe, diceris imperator}. Quanta autem iustitia uiguerit apud Romanos satis apparet in Paulo apostolo in Actibus. Cum enim Iudei postularent ipsum occidi a Festo, preside regionis, et dictus Festus uellet Iudeis placere, ut hystorie prefate dicunt, Paulo existente circa partes Cesaree et appellante ad Cesarem, statim assumptus fuit et deductus Romam illesus; unde dictus Festus sic fertur dixisse regi Agripe (Actuum, XV): {Cum essem lerosolimis, adierunt me principes sacerdotum et seniores postulantes aduersus Paulum damnationem; ad quos respondi quia non est consuetudo Romanis damnare aliquem hominem priusquam presentes habeat accusatores locumque defendendi accipiat ad crimina abluenda}. Non solum autem in eis uiguit zelus patrie et solicitudo legum pro conseruanda iustitia in orbe, sed et morumbeniuolentia in conuersando. Est enim, secundum Sapientem Moralem, generosus animus hominis qui magis suauitate uerbi et operis ducitur quam rigiditate trahatur. Hoc autem proprium fuit eis, ut dicit Augustinus in primo De ciuitate Dei, c.VI: {Parcere subiectis et debellare superbos, acceptaque iniuria ignoscere quam persequi malebant}. De eorum beniuolentia, unde homines se eisdem quasi sponte subiecerunt, exemplum habemus a Scipione, de quo scribit Maximus Ualerius libro IV quod XXIV agens annum, cum esset in Yspania et Cartaginem in suam potestatem redegisset, ibidem eximie uenustatis uirginem cepit; quam ut desponsatam cognouit et nobilem, ipsam inuiolatam parentibus reddidit, et aurum quod pro redemptione puelle traditum fuerat doti eius adiecit. Ex quo facto ad amorem Romanorum hostes adduxit. Titus etiam Liuius loquens de predicta uictoria sic dicit de Scipione quod, quando misit obsides Romam, primum ortatus est uniuersos bonum habere animum: uenisse enim eos in populi Romani potestatem, qui benefitio quam metu obligare homines malunt exterasque gentes fide ac societate uinctas habere quam tristi subiectas seruitio. Augustinus etiam in primo De ciuitate Dei de Marco Marcello refert, qui Syracusam urbem ornatissimam ceperat, qui ante illius ruinam suas illi effudit lacrimas tanteque fuit pudicitie ac benigne mentis quod, priusquam opidum iussisset inuadi, edicto constituit ne quis corpus liberum uiolaret. Hac autem beniuolentia allectus ludas Machabeus et Ionathas cum eisdem constituerunt amicitiam et societatem, ut scribitur in primo Machabeorum (c. VIII); ubi inter alia commendabilia de eis, unde populos gentesque diuersas ad sui trahebant amorem, ista specialiter inseruerunt: quod inter presides Romanos {nemo portabat dyadema nec induebatur purpura ut magnificaretur in ea; et quia curiam fecerunt et cottidie consulebant CCCXX consilium agentes semper de multitudine, ut que digna sunt gerant; et quia committunt uni homini magistratum suum per singulos annos dominari uniuerse terre sue, et omnes obediunt uni et non est inuidia neque zelus inter eos}. Sed, quamuis ueteres Romani tot floruerunt preclaris uirtutibus, in modernis tamen est iste color optimus immutatus, ut eis competat Catonis sententia quam contra ciues urbis sui temporis protulit. Cum enim tunc temporis, quo Catilina commotionem fecitin urbe, bella agerentur ciuilia Cartagine diruta que exercitio bellandi medicina Romanorum erat, ut contionatus est Scipio Nassica, commendans antiquos patres Romanos pro tempore suo sic de Romanis loquitur dicens: «Pro uirtutibus antiquorum patrum nos habemus auaritiam, publice egestatem, priuatim opulentiam, laudamus diui tias, sequimur inhertiam, inter bonos et malos nullum discrimen, omnia uirtutis premia ambitio possidet». In quibus etiam conditionibus beatus Bernhardus inuenit populum Romanum quem Scipio sic commendauit supra, apparet in epistola quam Eugenio pape direxit: Quid dicam inquit de populo Romano? Populus Romanus est: nec breuius potui, nec expressius tamen, aperire de tuis parrochianis quod sentio. Quid tam notum seculis, quam proteruia et fastus Romanum? Gens insueta paci, tumultui assueta, gens inmitis, intractabilis usque adhuc et subdi nescia, nisi cum non possit resistere. En, plaga hec tibi incumbit et cura quam dissimulare nonlicet. Talibus igitur dicemus a Deo collatum regnum siue dominium non ex merito uirtutum, sed ex malitia populorum, ut Augustinus dicit in IV De ciuitate Dei, c. XV, iuxta illud quod in Iob (c. XXXIII) scribitur: {Qui facit regnare ypocritam propter peccata populi}, et rursus in Ecclesiaste (c.VI): {Interdum dominatur homo homini in malum suum}. Quocumque modo intelligatur, siue reciproce siue transitiue accipiendo, intellectum auctoritatis potest satis congrue adaptari. Finita igitur digressione ubi ostensum est unde exordium dominium habuit, ad maiorem declarationem dicendorum et questionis antique respondendum est argumen to. Cum enim omne dominium sit a Deo, ut iam dictum est supra, ideo dominium summi pontificis non dependet ab imperatoribus, sed a Christo, qui Petro apostolo contulit; et uicarius Christi uocatur. Et sic Constantinus confitetur in c. Decreti, di. LXXXXVI, c. Constantinus; hoc autem non inuenitur de imperatore aliquo quod sit uicarius Christi. De natura uero uicarii ordinarii, qui per electionem constituitur quam lex ponit c. De offitio eius qui alterius gerit uices, est quod idem possit quod ille cuius uices gerit; argumentum ad hoc LXXXXIII di., c. I, Extra, De offitio delegati, c. Sane. Ex hoc ergo argumento concluditur quod, si papa est uicarius Christi, quod nullus nisi desipiens contradicit, cum Christus, ut dictum est supra et multis rationibus probatum, plenam habeat potestatem super totum genus humanum, manifestum est eius uicarium, scilicet summum pontificem, eandem potestatem habere. Et hoc idem Constantinus confitetur cedendo, sicut ex constitutionibus Nicene synodi apparet, in c. Decreti, di. LXXXXVI, c. Constantinus et c. Coronam. Quod si obicitur quod tunc non poterat licite possidere quia suum non erat, eo quod dicitur cessisse imperio, cum tamen dictum sit supra quod a Deo fuerit Romanis collatum dominium, ad hoc responderi potest quod, quamuis questio maximam discussionem requirat, eo quod in ipso dubia multa concurrunt ac difficilia ad declarandum, quantum tamen ad presens, quia sub compendio in hoc opere pertransimus, ex superius dictis sumatur solutio questionis. Ostensum est enim supra unde dominium traxit originem et quare a Deo permissum est et prouisum, sed Romanis precipue, non tamen sic concessum quod alicui deberetur tamquam iure nature, sed quantum placebat uero domino, id est Deo, cuius est omne dominium et imperium. Unde Daniel, IV dicitur filio Nabuchodonosor, cui nomen Balthasar: {Scias quod sit excelsus super regnum hominum, et cuicumque uoluerit det illud}. Quod et factum est de ipso, quia post paucos dies eiectus est a regno, ut ibidem habetur; et inde est quod in mundo nullum dominium inuenitur perpetuum, sed diuersis temporibus sunt translata. Prima enim monarchia mundi floruit apud Assirios, inchoata per Ninum filium Beli, per quem primo ydola sunt inuenta nomine patris sui Beli, ut Commestor refert. Secunda translata est ad Medos et Persas tempore Darii regis, ut ex ipsa ystoria traditur Danielis. Tertia translata est ad Grecos et Egiptios, que maxime uiguit tempore Alexandri. Quarta translata est ad Romanos. Deinde redit ad uerum dominum qui contulerat, scilicet Christum, cuius uices summus pontifex gerit. Hec autem omnia secundum expositionem sacrorum doctorum per Danielem prophetam in prima sua uisione fuerunt preuisa et super sompnio Nabuchodonosor prenuntiata. Uiderat enim statuam cuius caput et collum erat de auro, pectus et brachia de argento, uenter et femora ex ere, tibie autem ferree, pedum uero quedam pars ferrea, quedam fictilis; et abscisus est lapis sine manibus de monte et percussit statuam in pedibus et comminuit eam, et redacta est in fauillam, que rapitur uento et non est inuentuslocus eius; lapis autem factus est mons magnus et impleuit uniuersam terram. In hac igitur uisione illa quadruplex monarchia describitur, ut idem propheta distinguit ibidem licet in genere, quia in capite et collo aureo Assiriorum accipitur monarchia propter sui nobilitatem et durationem, in pectore et brachiis argenteis monarchia Medorum et Persarum, que minor fuit quam prima, in uentre et femore ereo monarchia Grecorum, que propter sui sonoritatem et famam comparatur eri sonanti, quod maxime accidit tempo re Alexandri; sed pertibias ferreas accipiturimperium Romanorum. Sed quod pedes partim de ferro, partim de terra, que coniungi non possunt, significat scissuram dominii, quod quidem accidit quando fuerunt bella ciuilia inter Romanos. De quibus omnibus rationem reddere ad Quadripartitam historiam pertinet, ubi sufficienter traditur. Sed lapis sine manibus abscisus fuit Christus sine uirili opere natus de uirgine: hic ergo lapis totam statuam contriuit, quia omnes monarchias et omnia dominia sibi subiecit, unde in Psalmis: Omnia subiecisti sub pedibus eius, quod uerbum Apostolus refert ad Christum (Hbr., I). Hec autem dominia suo uicario dereliquit ex auctoritate ei commissa, cum dixit: {Tu es Petrus et super hanc petram hedificabo ecclesiam meam}, et post pauca subdit: {Et quodcumque ligaueris et solueris super terram etc. }, sicut supra est diffinitum. Constantinus ergo christianus factus hac consideratione motus et inspiratus in dominio plenarie cessit uicario Christi, cui proprie et per se dominium competit, ut iam dictum est et patet in dicto capitulo. Cui licuit ante Christi notitiam dominium possidere et suis antecessoribus ex causis superius assignatis beati Augustini, tamquam bone fidei possessoribus, quibus conceditur rem alienam contractare et ea uti ut sua bona fide durante ut ff. De acquirendo rerum dominio bone fidei, et Extra, De restitutione in integrum, c. Requisiuit, et De rebus ecclesie non alienandis, c. Ad nostram. Quod autem obiciebatur postea de Constantino, quod non potuit conferre imperium sine consilio et assensu suorum principum, ad hoc est duplex responsio. Una, que iam patet per superius dicta. lam enim probatum est, quod uerus et proprius dominus orbis ac per se Christus; unde et Dominus (Mt., XVIII) de theloneariis querelam proponit benigne coram discipulis sub quadam typica questione, quia ab ipso petebant didragma: {Regesinquitterre, a quibus accipiunt tributum uel censum, a filiis an ab alienis? }, per hoc uolens ostendere, ut Ieronimus ibidem exponit et Augustinus in libro De questionibus euangelicis quod, cum uerus filius esset omnipotentis Dei, cuius sunt omnia regna terrena, nec censum soluere debebat tamquam filius nec sicut ille cui proprie et per se totius orbis dominium competebat. Quod ergo imperium Constantinus Siluestro dimisit, non fuit per uiam collationis, sed potius per uiam cessionis tamquam uicario ueri et proprii domini; et hec est responsio Innocentii IV ad Fredericum imperatorem, et ex uisione Danielis est manifestum supra. Secunda uero responsio potest esse breuis, quia, ut ex Gestis Constantini habetur et c. est Decreti, di. LXXXXVI, c. Constantinus, ibi expresse dicit se hoc fecisse una cum omnibus satraphis et uniuerso senatu et optimatibus ac uniuerso populo Romano ecclesie Romane subiacenti. Et quod dicitur: Sicut electo tunc ius acquirebatur imperii in exequendo facta elec tione, ita et nunc simili modo esse deberet, apparet non esse uerum: quia diuersus est hic modus et ibi, eo quod modus presens uigorem habet ex institutione ecclesie, ut ex supradictis est manifestum, antiquus autem modus solum habebat ex executione imperialis ministerii, tum quia adhuc uerus dominus non apparebat, ad quem recurrendum erat pro confirmatione sicut ad suum superiorem, tum ex consuetudine usurpata per principes, tum etiam ex dissimulatione ecclesie; quorum nullus casus ius aufert summo pontifici, cum ea que sunt ecclesiastica subiectionis per longitudinem temporis prescribi non possint, ut iura omnia siue canonica siue ciuilia hoc testantur. Ad illud quod obicitur de Mauritio imperatore, dicendum est quod non obstat talis consensus requisitus. Hic enim mos fuit ecclesie Romane imperatoribus aliquando hunc honorem deferre, quandoque ex benefitio collato ecclesie sicut Karolo Magno et Ottoni primo, ut supra satis est manifestum, aliquando autem incumbente necessitate propter uiolentiam illatam ecclesie ab aliquo principe heresi maculato, sicut tempore Constantini qui arrianus erat. Primo quidem magni doctores ut Athanasius episcopus Alexandrinus et Ylarius episcopus Pictauiensis in exilium per dictum Constantinum relegati sunt. Item Liberius papa, quia eius erroribus non prebebat assensum; sed postquam arriane heresi consensit remoto et expulso Felice papa, qui consilio Liberii constitutus erat pro ipso, idem Liberius per eundem Constantinum non de iure, sed de facto est offitio restitutus, sicut de facto extiterat spoliatus, sicutin Ystoria ecclesiastica et aliis cronicis traditur. Aliquando uero contigit propter eandem causam, scilicet heresis, quod ecclesia in honore imperatori cessit, ut ipsum haberet fauorabilem ad dictas hereses extirpandas, sicut accidit de Honorio principe, cuius tempore floruit Augustinus. Tunc enim hereses, inter multas quas idem Augustinus ponit in libro De heresibus, principaliter pululabant, uidelicet maniceorum, donatistarum et pelagianorum, et ideo indigebat ecclesia principe ad eas extirpandas; et quia dictus Honorius multum fauebat fideiad cuius fauorem et instinctum congregata est sinodus Cartaginensis CCCXIII episcoporum ad condemnandum Pelagium, cui condemnationi consensit Innocentius I, quem in condemnando requisierunt tamquam principaliorem in hoc casu, quia, quotiens ratio fidei uentilatur, semper est sedes apostolica requirenda, XXIV, q.I, Quotiens, ita ecclesia propter tantum fauorem in honore cessit Honorio, ut sustineret legem per eum statui de electione summi pontificis, sicut idem scribit Bonifatio pape, ut habetur di. LXXIX, c. Si duo. Que hodie a doctoribus reprobatur iure nouo et antiquo, ut scribit Gelasius papa Anastasio imperatori et habetur in Decreto, di. LXXXXVI, c. Duo, de quo dictum est supra, qualiter imperator dependet ex pape iuditio. In eodem etiam capitulo habetur quomodo Innocentius primus excommunicauit Archadium propter Iohannem Grisostomum, quem a sede sua Constantinopolitana repulerat causa autem ponitur a Ricardo in Cronicis: occasione uxoris sue Eudoxe, contra quam predicauerat, et tamen iste Archadius frater fuit uterinus Honorii. Scribitur et de Ambrosio in eodem capitulo quod excommunicauit Theodosium seniorem, qui fuit pater Honorii et Archadii, et introitum ecclesie sibi prohibuit causa autem habetur ibidem et ex Ystoria tripartita: propter crudelem necem hominum Thesalonicensium, quia V milia hominum ibidem fecerat occidi crudeliter, eo quod ipsi occiderant offitialem eius, uel ex dura questione quam cum imperatore habuit ex iuribus ecclesiasticis, de quibus refertur in Decreto, XXIII, q. VIII, c. Conuenior. Ex quibus omnibus habes quod ecclesia Romana aliquando pro fauore fidei cedebat imperatoribus in honore, sicut Honorio; sed quando non indigebat uel sibi placebat, resumebat gladium qui sibi competebat de iure diuino contra principes delinquentes. Item quandoque cedebat propter hostium impugnationem, sicut accidit de Mauritio. Tempore enim ipsius et Pelagii pape, qui fuit predecessor Gregorii, Longobardi nimium infestabant urbem et Romanam ecclesiam, et, ut ex Ystoriis Longobardorum habetur, monasterium Montis Cassini inuaserunt et monachos inde expulerunt, alios uero trucidauerunt, insuper omnes ecclesias circa urbem et ducatum Spoletanum et Sannitum gentemque que nunc regio Beneuentana uocatur deuastantes, eorum diripiebant substantias. Quia ergo ecclesia tunc propter Longobardorum barbariem indigebat imperatore Mauritio, qui tunc imperabat, ideo eum sibi in honore et reuerentia preferebat in creatione summi pontificis, quasi suum requirens assensum, non quod de iure deberet tamquam a suo superiore, cum supra sit ostensum contrarium ratione, auctoritate et exemplo predecessorum imperatorum. Dicta autem cessio honoris et reuerentie effec tum habuit quia, ut in eadem Ystoria continetur, procurauit dictus Mauritius exercitum Franchorum contra Longobardos, qui et diu ad inuicem pugnauerunt, tandem pugna diutina conquassati. Post creationem beati Gregorii, defuncto Pelagio papa, cum dictus Gregorius regine Teudelinde, que christianissima erat, uxor tamen Agilulfi, regis Longobardorum, qui adhuc gentilis et ferus barbarus ferebatur, familiarissimus esset et specialis deuotus, cui librum Dyalogorum direxit ad sui deuotionem nutriendam et roborandam ex sanctorum exemplis ibidem contentis, utriusque meritis dictus rex fidem suscepit catolicam ac restitutis ecclesiarum bonis tota Ytalia est pacata. Et sic patet solutio ad propositum argumentum de Mauritio, Karulo et Ottone imperatoribus. Ad illud uero quod in contrarium dicebatur de uerbo Domini in Iohanne, dicendum est quod cum Christus Pilato dixit: Regnum meum non est de hoc mundo etc., non negat sue plenitudinem potestatis, cum in principio sue inuasionis ad turbam ludeorum cum luda ipsum querentem dixisset Iesus: {Ego sum} (Io., XVIII); hoc solo uerbo suam ostendit uirtutem, unde ibidem dicitur quod abierunt retrorsum et ceciderunt in terram. Sed, ut Augustinus et Grisostomus super hunc locum uidentur exponere, in illis tribus clausulis quas Christus respondendo tacite presidi proponit, tres hominum opiniones de ipso repellit: una parentum, secunda gentilium, tertia ludeorum. Parentum quidem, quia audierant eum sic denuntiatum ab angelo et tot mirabilia et magnifica facta fuisse et in suo ortu et in sue uite progressu, crediderunt ipsum regem futurum. Unde hoc errore decepta soror matris Iesu, mater filiorum Zebedei, muliebri audacia petiuit a Christo: {Dic inquit ut sedeant ii duo filii mei unus ad dextram et alter ad sinistram tuam in regno tuo} (Mt., XX). Sed a Domino mistice responsum est filiis, quorum quadam ambitiosa suggestione fuit mota petitio: Sedere inquit ad dextram meam uel sinistram non est meum dare uobis, sed quibus paratum est a patre meo, id est: Potestas quam exerceor et magnifica que in me apparent non in me uigent ex carnis propagine quam ex uobis assumpsi, sed ex diuina uirtute. Et hoc per primam clausulam manifestat Dominus, cum dicit: Regnum meum non est de hoc mundo, mundum uocans ipsa mundana proprii generis parentele, ex qua uirtutem non contraxit, sed infirmitatem, quia exinaniuit semetipsum formam serui accipiens, et ex qua est crucifixus, sed uiuit, id est regnat, ex uirtute Dei (I Cor., XIII). Unde Augustinus sic exponit: Regnum meum non est de hoc mundo, id est ab Adam uitiata stirpe generatum. In secunda uero clausula retunditur error gentilium, ut Pilati et Romanorum, ex falsa etimpia ludeorum informatione in ipsis generatus. Diffamabant enim Christum Iudei apud presides Romanos, quod ex sua potestate et regali dominio, ad quod uidebant turbam dispositam in acclamando propter mirabilia que uidebant de ipso, moturus esset tyrannidem contra ipsos; unde (Io., XIX) dicitur ab ipsis Iudeis: {Si hunc dimittis, non es amicus Cesaris: omnis enim qui se regem facit contradicit Cesari}. Propter hoc subdit reprobando ludeorum tam iniquam suggestionem: Si ex hoc mundoinquitesset regnum meum, ministri utique mei decertarent ut non traderer Iudeis, ministros uocans preter discipulos ipsos angelos sibi ad ministerium deputatos (Mt., IV); unde (Mt., XXVI), cum caperetur a ludeis et unus ex discipulis ad sui defensionem uellet uti gladio materiali, prohibuit eum dicens: {Conuerte gladium in locum suum! Omnis enim qui acceperit gladium gladio peribit}; et postea subdit: {An putas quia non possum rogare patrem meum et exibebit mihi modo plus quam x legiones angelorum?}, per hoc uolens ostendere quod ad recuperandum dominium mundi, quod sibi, ut dictum est, per se ac proprie conuenit, sed ab aliis usurpatum possidetur, non per uiolentiam corporalis fortitudinis, sed per excellentiam spiritualis uirtutis seu sanctitatis hoc faceret, et arma militie sue non carnalia, sed potentia Domini (II Cor., X). Optime ergo et ueracissime dicit: {Regnum meum non est de hoc mundo}, quasi dicat: {Non timeas, Pilate, quia non eo modo intendo resummere uel reuincere dominium mihi illegitime sublatum sicut mundus, scilicet per bellum et pugnam tyrannicam, sed per humilitatem et beniuolentiam et Spiritus Sancti gratiam}. De quo regno et dominio admirans Apostolus ad gratiarum actiones assurgit (Col., III): {Gratias agentes Deo, qui dignos nos fecit in partem sortis sanctorum in lumine, qui eripuit nos de potestate tenebrarum et transtulit in regnum Filii dilectionis sue}. Hoc enim satis est manifestum quod ista uia, per apostolos et alios sanctos, imperatores, reges ac principes et eorum populi conuersi sunt ad fidem et facti sunt regnum Christi. Isto igitur modo uidetur exponere Augustinus. In tertia uero clausula repellitur error discipulorum et eorum imperfectio fidei ac etiam omnium credentium ludeorum. Ante enim passionem suam propter opinionem populi et quia cognoscebant eum uirum prophetam potentem in opere et sermone, uir tus quoque de illo exibat et sanabat omnes, crediderunt ipsum regnum ludeorum restauraturum et excussurum de manibus Romanorum. Unde post mortem suam ipse quibusdam discipulis suis euntibus in Emaus sub ignota specie apparens, conferentibus ad inuicem, dicit unus ex eis: {Nos sperabamus quod ipse esset redempturus Israel} (Lc., XXIII). Ad id etiam inducebantur ex denuntiatione Magorum, quem tamquam regem per reuelationem diuinam eisdem factam ab oriente in Ierusalem adorare uenerunt (Mt., V). Sed non sic erat regnaturus, ut Grisostomus dicit, hic ut reges terreni, qui suum principalem finem ponuntin ciuili regimine, sed suum regnum ad hoc ordinauerat ut filios Dei congregaret in unum, ut dicitur Io., XI; et ideo proprie loquitur, cum postea Dominus concludit: {Nunc autem regnum meum non est hinc}, id est sicut regnum terrenum, ut iam dictum est supra, quod a mundanis queritur quasi finis potissimus, ut de Romanis apparuit et Phylosophus in Ethicis in hoc felicitatem politicam dicit consistere, ad quam ceteras uirtutes politicas ciuiles disponit. Sed Christi fideles propter hoc uirtutibus intendunt et fructuosis se laboribus exponunt, ut regnum celorum consequantur, in quo uera et non falsa beatitudo consistit, quam phylosophi ponebant, quam etiam sub nomine cibi et potus propter perfectam eius satietatem Dominus suis repromittit regnicolis: {Uos estis inquitqui permansistis mecum in temptationibus meis; et ego dispono uobis, sicut disposuit mihi Pater meus regnum, ut edatis et bibatis super mensam meam in regno meo}. Unde manifestum est quod per illa uerba, Regnum meum etc., non excludit a se et suis uicariis, summis pontificibus, temporale dominium, qui super totum hominem ad sanandum semper potestatem habuit, ut lectio euangelica testatur. Sed per hec uerba inter suum regnum et mundanum, ut per prefatos doctores habemus, triplicem differentiam assignat, in quibus dictos iam tres hominum errores elidit. Una, quia suum regnum non habet iurisdictionem siue potestatem ex carnis propagine ut regnum mundi, sed ex mistico spiramine. Secunda, quia in suo regno ciues ordinantur per Christi offitiales ad culmen et perfectionem uirtutum, non ad exercendam tyrannidem uel ostensionis fastigium ut reges terreni. Tertia, quia non disponitur ad temporalem successionem, quod de mundano regno contingit, cuius iocunditas seu falsa felicitas multis est res pernitiosa incommodis, ut dicit Augustinus in libro Confessionum; sed suum dominium regulatur ad eternam remunerationem tamquam ad principalem et suum proprium finem sue ciuilitatis, ubi perfecta et summa felicitas reperitur. Unde, cum ortus eius denuntiaretur ab angelo sue matri, statim subdit proprietates et conditiones nunc dictas sue dignitatis regalis: {Hic eritinquitmagnus coram Domino et filius Altissimi uocabitur, et dabit ei Dominus Deus sedem Dauid patris eius, et regnabit in domo Iacob in eternum et regni eius non erit finis}. Quod uero obiciebatur de iure administrationis acquisito electis propter distantiam nimiam, et ita uidetur quod similiter in imperatore electo conueniat, ad hoc est duplex solutio, uidelicet quod dicta electione sola ius administrationis non habeat. Una est quia circa electionem imperatoris specialis est forma ex constitutione Innocentii III in Extra, De electione, c. Uenerabilem; item Innocentius IV licet non sit in corpore iuris, sed est quedam epistola apologetica ad Fredericum imperatorem. Constitutio autem Innocentii III per electionem factam de ipso sine alio consequente non dat sibi actionem imperii de presenti, sed de futuro, ut patet decretalem aspicienti predictam. Ibi enim dicitur sic: {Uerum illis principibus ius et potestatem eligendi regem, in imperatorem postmodum promouendum, recognoscimus, ut debemus, ad quos de iure et antiqua consuetudine noscitur pertinere}. Item ibidem infra: {In nostra recognouerunt presentia quod ius et auctoritas examinandi personam in regem et promouendam ad imperium ad nos spectat, qui eum inungimus, consecramus et coronamus}. Ex quibus uerbis bene consideratis patet quod ex ui dicte constitutionis per talem electionem ius imperandi electo non acquiritur nisi promoueatur per papam, et hoc siue per confirmationem siue per fidelitatis susceptionem. Et, quia circa dictam electionem speciale est ius et consuetudo a tempore Gregorii V, de quo fertur quod, cum fuerit de genere Ottonis tertii, dictam electionem Alamannis tradidit in posterum obseruandam, ideo dictum ius et consuetudinem utrumque iam prefatus Innocentius declarauit. Secunda solutio est quia, dato quod dicta electio ad commune ius reducatur, potest dici quod illa decretalis Innocentii reuocata est per Gregorium X in concilio Lugdunensi, et ideo argumentum in proposito locum non habet, ut patet ex nouissima Extra, De electione, c. Auaritie. Ad illud uero quod supra fuit tactum, utrum per solam confirmationem ius acquiratur, iam ex supradictis apparet ueritas questionis, quia totum dependet ex ordinatione ecclesie, siue de modo eligendi, siue de iure administrandi, siue de quacumque re pertinente ad dignitatem imperii, cum ex multis rationibus et auctoritatibus, sicut probatum est superius, imperator sit uerus minister ecclesie, quam administrationem ab ipsa recipit sub iureiurando sicut fidelis ecclesie sub titulo feudi; et inde est ratio quod ecclesia facilius procedit ad eius depositionem quam aliorum principum, ut Innocentius scribit contra Fredericum predictum, cui papa ensem porrigit, cum ipsum coronat, tamquam defensori et protectori ecclesiastice libertatis. Quod ergo administrare sine confirmatione non possit, ex decretali Innocentii iam dicta et decretis sanctorum et aliis persuasionibus sacre Pagine, quasi in toto processu istius operis principaliter hoc intenditur. Sed utrum preter confirmationem aliud requiratur, hoc clarum non inuenimus nisi ex consuetudine uel de facto. Consuetudinem uero Innocentius IV allegat in supradicto loco, sicut in suo Frederici apologetico dicit, quam per uniuersum mundum transmisit: Aliud est inquitde regibus aliis, qui a suis pontificibus inunguntur, a quibus pro temporalibus subiectionibus fidelitatis recipiunt iuramenta, aliud de Romano principe, qui Romano pontifici, a quo imperii honorem et dyadema consequitur, et fidelitatis et subiectionis uinculo se astringit, sicut antiquitas tradidit et modernitas approbauit. Item inquit Innocentius: Aliud est de reliquis regibus, quibus pro hereditaria successione suorum proueniunt iura regnorum, aliud de imperatore Romano, qui per liberam Germanie principum electionem assumitur, in quos ius et potestas eligendi regem in imperatorem a nobis postmodum promouendum, sicut ipsi non obiciunt, sed fatentur, ab apostolica sede prouenit, que olim a Grecis imperium transtulit in Germanos. Quia igitur in dicta questione ius expressum non reperitur, est ad consuetudinem recurrendum, quia, ubi lex deficit, consuetudo uel ratio supplet, ut dicit c. Ysidori, di. I, c. Consuetudo et Extra, De sepulturis, c. De uxore. De facto autem et consuetudine inuenimus imperatores a CCL annis citra coronatos, antequam imperii prosequantur offitium, sicut patet aspicientibus cronicas diuersorum auctorum de temporibus imperatorum et summorum pontificum. Hoc de Ottone inuenitur secundo, qui Iohanni XI iuramentum fidelitatis fecit, et per uerba sui iuramenti inuenitur quod ante iuramentum fidelitatis iura imperii non prosequebatur; ibi enim in tota sui iuris executione et in actu iurisiurandi futuri temporis uerba ponuntur, ut patet in Decreto, XIII, di. Tibi domino. Rursus in eisdem scribitur ystoriis de aliquibus regibus Alamanie, quod, quamuis in Teutonia multo tempore obtinuerint principatum, tamen, quia coronam non habuerunt imperii, in cathalogo imperatorum non ponuntur: uerbi gratia de quodam Conrado, qui fuit circa annos Domini DCCCCXII et regnauit annis VII; item de quodam Henrico, qui fuit circa annos Domini DCCCCXX et regnauit annis XVI. Regnum enim ab imperio sic uidetur esse distinc tum, ut utrique Innocentii, uidelicet III et IV, tangunt in supradictis, ut per electionem principum iam dictorum statim electo ius acquiratur in regno sine unctionis sollemnitate regalis, sed in imperio non nisi in spe actionis future. Patet igitur ex iam dictis quod iuramentum fidelitatis ecclesie, inunctio et coronatio per papam ad imperatorem legitimum requiratur. Amplius autem hoc rationibus persuaderi potest ex figura Ueteris Legis, sicut iam superius est tactum, qualiter ante administrationem regiminis unctio et coronatio in regibus illius temporis precedebat, et precipue in illis contingit regibus qui fuerunt per electionem assumpti, quorum figura imperiali regimini propriissime conformatur, cunctis pensatis circumstantiis, siue ex parte pontificalis status, siue ex parte assumpti ad imperialem dignitatem, siue in relatione alterutra; que omnia supra sunt satis sufficienter, quantum requirit materia huius compendiosi opusculi, pertractata. Rursus hec dignitas regalis et pontificalis exposcit ut, quanto status est preeminentior, tanto magis adsit matura sollemnitas in eorum creatione. Quod quidem et in rebus naturalibus prouenire uidemus, quia res create quanto pretiosiores, tanto et in sui generatione sunt tardiores, ut apparet in lapidibus pretiosis respectu cuiuscumque minere, et in generatione animalium homo, qui est creaturarum dignissima, inter omnia animalia tardius uenit. Ad complementum eleganter significatum est in actione primi ducis fidelium, uidelicet Moysi (Ex., XVII); scribitur enim ibi quod in executione sui offitii, hoc est pugnando contra Amalech, manus eius graues erant, ad insinuandum in principibus et prelatis operis sui maturitatem, quod ecclesie Romane precipue attribuitur, que alas plumbeas et pedes ferreos habere iuxta uulgare prouerbium designatur. Hiis ergo rationibus et figuris, consuetudine iam prescripta et approbata, legitima persuasione concludi potest quod, nisi per summum pontificem, in cuius manu sunt omnia Christi uirtute, ut patet ex dictis iam supra, aliud disponatur ex canone nouo, electum imperatorem legitime iura imperii administrare non posse confirmatione necessaria per iuramenti fidelitatis susceptionem, unctione ulterius ac coronatione a Christi uicario non subsecuta. Sed aduertendum nobis est quod in figura manualis grauitatisMosayce adiunctum subiungitur non sine magna significatione seu misterio dictis presulibus imitandum. Dicitur enim ibi quod manus Moysi graues substentabantur ab Aaron et Hur, qui in eius ducatu sui erant coadiutores. Unde cum Moyses ex mandato Domini ascenderet montem ad ipsum pro lege suscipienda, dixit senioribus Israel (Ex., XXIV): {Habetis Aaron et Hur uobiscum: si quid questionis natum fuerit, referte ad eos}. Per quod nobis ostenditur quod duces fidelium eo modo assignatis in predictis salutaribus consiliis ferri debent ac substentari: dux quidem ecclesiasticus Aaronitis, id est cardinalibus et aliis ecclesiarum prelatis maioribus, propter quod fuerunt ab antiquo concilia instituta; dux uero ciuilis siue rex siue imperator fulciri debet Huritis, id est principibus et baronibus, et ideo ab eisdem instituta sunt parlamenta, que ad hunc finem disponi debent ut profectibus sui regiminis consulatur, ne, si forte consilio festinato aliquid diffiniatur incaute, per eorum successores, ut de facto uidimus, quod cedit in sedis ridiculum, faciliter reuocetur. Hinc per Salomonem scribitur (Pru., XIII): {Qui cuncta agunt cum consilio, reguntur sapientia}, cuius est omnia secundum Sapientem ordinare. Item (Pru., XXXIII): {Salus erit ubi multa consilia}. De quo specialiter ueteres commendantur Romani, ut supra patuit, quando floruit res publica. Ille enim cui magistratum seu consulatum pro suo anno commiserant, utin libro Machabeorum continetur, cottidie agebat cum senatu consilium de multitudine ut que digna sunt gerant, quemadmodum adhuc hodie Romana obseruat ecclesia: summus enim pontifex cum cardinalibus, qui locum possident senatorum, ut Constantini habetur traditione et in allegato supra frequentius capitulo de eiusdem actibus declaratur. Hec de dicta questione ad presens sufficiant. Sed eidem qui hec scripsit tacito nomine, imponat nomen intentionis sinceritas, et a presumptione scripture questionis scabiose et a multis repulse propter scandalum zelus ueritatis excuset, se semper peritorum submittens iuditio, ubi uel ueritati uel auctoritati dictum obuiaret uel hic introductum, illam solam intendens et eiusdem fidei colla subiciens, que eterna est et falli uel obumbrari non potest, qui est benedictus in secula seculorum. Amen. Explicit breuis libellus de iurisdictione imperii et auctoritate summi pontificis. 
