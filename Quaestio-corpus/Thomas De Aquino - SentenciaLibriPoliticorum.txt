Sicut philosophus docet in secundo physicorum, ars imitatur naturam. Cuius ratio est, quia sicut se habent principia adinuicem, ita proportionabiliter se habent operationes et effectus. Principium autem eorum quae secundum artem fiunt est intellectus humanus, qui secundum similitudinem quamdam deriuatur ab intellectu diuino, qui est principium rerum naturalium. Unde necesse est, quod et operationes artis imitentur operationes naturae; et ea quae sunt secundum artem, imitentur ea quae sunt in natura. Si enim aliquis instructor alicuius artis opus artis efficeret; oporteret discipulum, qui ab eo artem suscepisset, ad opus illius attendere, ut ad eius similitudinem et ipse operaretur. Et ideo intellectus humanus ad quem intelligibile lumen ab intellectu diuino deriuatur, necesse habet in his quae facit informari ex inspectione eorum quae sunt naturaliter facta, ut similiter operetur. Et inde est quod philosophus dicit, quod si ars faceret ea quae sunt naturae, similiter operaretur sicut et natura: et e conuerso, si natura faceret ea quae sunt artis, similiter faceret sicut et ars facit. Sed natura quidem non perficit ea quae sunt artis, sed solum quaedam principia praeparat, et exemplar operandi quodam modo artificibus praebet. Ars uero inspicere quidem potest ea quae sunt naturae, et eis uti ad opus proprium perficiendum; perficere uero ea non potest. Ex quo patet quod ratio humana eorum quae sunt secundum naturam est cognoscitiua tantum: eorum uero quae sunt secundum artem, est et cognoscitiua et factiua: unde oportet quod scientiae humanae, quae sunt de rebus naturalibus, sint speculatiuae; quae uero sunt de rebus ab homine factis, sint practicae, siue operatiuae secundum imitationem naturae. Procedit autem natura in sua operatione ex simplicibus ad composita; ita quod in eis quae per operationem naturae fiunt, quod est maxime compositum est perfectum et totum et finis aliorum, sicut apparet in omnibus totis respectu suarum partium. Unde et ratio hominis operatiua ex simplicibus ad composita procedit tamquam ex imperfectis ad perfecta. Cum autem ratio humana disponere habeat non solum de his quae in usum hominis ueniunt, sed etiam de ipsis hominibus qui ratione reguntur, in utrisque procedit ex simplicibus ad compositum. In aliis quidem rebus quae in usum hominis ueniunt, sicut cum ex lignis constituit nauem et ex lignis et lapidibus domum. In ipsis autem hominibus, sicut cum multos homines ordinat in unam quamdam communitatem. Quarum quidem communitatum cum diuersi sint gradus et ordines, ultima est communitas ciuitatis ordinata ad per se sufficientia uitae humanae. Unde inter omnes communitates humanas ipsa est perfectissima. Et quia ea quae in usum hominis ueniunt ordinantur ad hominem sicut ad finem, qui est principalior his quae sunt ad finem, ideo necesse est quod hoc totum quod est ciuitas sit principalius omnibus totis, quae ratione humana cognosci et constitui possunt. Ex his igitur quae dicta sunt circa doctrinam politicae, quam Aristoteles in hoc libro tradit, quatuor accipere possumus. Primo quidem necessitatem huius scientiae. Omnium enim quae ratione cognosci possunt, necesse est aliquam doctrinam tradi ad perfectionem humanae sapientiae quae philosophia uocatur. Cum igitur hoc totum quod est ciuitas, sit cuidam rationis iudicio subiectum, necesse fuit ad complementum philosophiae de ciuitate doctrinam tradere quae politica nominatur, idest ciuilis scientia. Secundo possumus accipere genus huius scientiae. Cum enim scientiae practicae a speculatiuis distinguantur in hoc quod speculatiuae ordinantur solum ad scientiam ueritatis, practicae uero ad opus; necesse est hanc scientiam sub practica philosophia contineri, cum ciuitas sit quiddam totum, cuius humana ratio non solum est cognoscitiua, sed etiam operatiua. Rursumque cum ratio quaedam operetur per modum factionis operatione in exteriorem materiam transeunte, quod proprie ad artes pertinet, quae mechanicae uocantur, utpote fabrilis et nauifactiua et similes: quaedam uero operetur per modum actionis operatione manente in eo qui operatur, sicut est consiliari, eligere, uelle et huiusmodi quae ad moralem scientiam pertinent: manifestum est politicam scientiam, quae de hominum considerat ordinatione, non contineri sub factiuis scientiis, quae sunt artes mechanicae, sed sub actiuis quae sunt scientiae morales. Tertio possumus accipere dignitatem et ordinem politicae ad omnes alias scientias practicas. Est enim ciuitas principalissimum eorum quae humana ratione constitui possunt. Nam ad ipsam omnes communitates humanae referuntur. Rursumque omnia tota quae per artes mechanicas constituuntur ex rebus in usum hominum uenientibus, ad homines ordinantur, sicut ad finem. Si igitur principalior scientia est quae est de nobiliori et perfectiori, necesse est politicam inter omnes scientias practicas esse principaliorem et architectonicam omnium aliarum, utpote considerans ultimum et perfectum bonum in rebus humanis. Et propter hoc philosophus dicit in fine decimi Ethicorum quod ad politicam perficitur philosophia, quae est circa res humanas. Quarto ex praedictis accipere possumus modum et ordinem huiusmodi scientiae. Sicut enim scientiae speculatiuae quae de aliquo toto considerant, ex consideratione partium et principiorum notitiam de toto perficiunt passiones et operationes totius manifestando; sic et haec scientia principia et partes ciuitatis considerans de ipsa notitiam tradit, partes et passiones et operationes eius manifestans: et quia practica est, manifestat insuper quomodo singula perfici possunt: quod est necessarium in omni practica scientia. His igitur praelibatis, sciendum est quod Aristoteles in hoc libro praemittit quoddam prooemium, in quo manifestat intentionem huius scientiae: et deinde accedit ad propositum manifestandum, ibi, quoniam autem manifestum ex quibus partibus et cetera. Circa primum duo facit. Primo ostendit dignitatem ciuitatis, de qua est politica, ex eius fine: secundo ostendit comparationem ciuitatis ad alias communitates, ibi, quicumque quidem igitur et cetera. Circa primum duo intendit probare. Quorum primum est, quod ciuitas ordinetur ad aliquod bonum, sicut ad finem. Secundo, quod bonum ad quod ordinatur ciuitas, sit principalissimum inter bona humana, ibi, maxime autem principalissimum omnium et cetera. Circa primum ponit talem rationem. Omnis communitas est instituta gratia alicuius boni. Sed omnis ciuitas est communitas quaedam, ut manifeste uidemus. Ergo omnis ciuitas est instituta gratia alicuius boni. Quia igitur minor manifestatur, maiorem sic probat. Omnes homines omnia quae faciunt operantur gratia eius quod uidetur bonum; siue sit uere bonum, siue non. Sed omnis communitas est instituta aliquo operante. Ergo omnes communitates coniectant aliquod bonum, idest intendunt aliquod bonum, sicut finem. Deinde cum dicit maxime autem etc., ostendit quod illud bonum ad quod ordinatur ciuitas, est principalissimum inter bona humana, tali ratione. Si omnis communitas ordinatur ad bonum, necesse est quod illa communitas quae est maxime principalis, maxime sit coniectatrix boni quod est inter omnia humana bona principalissimum. Oportet enim quod proportio eorum quae sunt ad finem, sit secundum proportionem finium. Quae autem communitas sit maxime principalis, manifestat per hoc quod addit. Et omnes alias circumplectens. Est enim communitas quoddam totum: in omnibus autem totis, talis ordo inuenitur quod illud totum quod in se includit aliud totum principalius est: sicut paries est quoddam totum: et quia includitur in hoc toto quod est domus, manifestum est quod domus est principalius totum: et similiter communitas quae includit alias communitates est principalior. Manifestum est autem quod ciuitas includit omnes alias communitates. Nam et domus et uici sub ciuitate comprehenduntur; et sic ipsa communitas politica est communitas principalissima. Est ergo coniectatrix principalissimi boni inter omnia bona humana: intendit enim bonum commune quod est melius et diuinius quam bonum unius, ut dicitur in principio Ethicorum. Deinde cum dicit quicumque quidem igitur etc., comparat ciuitatem ad alias communitates: et circa hoc tria facit. Primo ponit quorumdam falsam opinionem. Secundo ostendit quomodo positae opinionis falsitas innotescere possit, ibi, haec autem non sunt uera et cetera. Tertio secundum assignatum modum ponit ueram comparationem ciuitatis ad alias communitates, ibi, necesse itaque primum combinare. Circa primum duo facit. Primo ponit falsam opinionem. Secundo inducit eorum rationem, ibi, multitudine enim et paucitate et cetera. Circa primum considerandum est, quod duplex est communitas omnibus manifesta: scilicet ciuitatis et domus. Ciuitas autem duplici regimine regitur: scilicet politico et regali. Regale quidem est regimen, quando ille qui ciuitati praeest habet plenariam potestatem. Politicum autem regimen est quando ille qui praeest habet potestatem coarctatam secundum aliquas leges ciuitatis. Et similiter duplex est regimen domus; scilicet oeconomicum et despoticum. Despotes quidem uocatur omnis habens seruos. Oeconomus autem uocatur procurator et dispensator alicuius familiae. Unde despoticum regimen est quo aliquis dominus suis seruis praesidet: oeconomicum autem regimen est quo aliquis dispensat ea quae pertinent ad totam familiam, in qua continentur non solum serui, sed etiam liberi multi. Posuerunt ergo quidam, sed non bene, quod ista regimina non differunt, sed sunt omnino idem. Deinde cum dicit multitudinem enim et paucitate etc., ponit rationem eorum; quae talis est. Quaecumque differunt solum multitudine et paucitate non differunt specie; quia differentia quae est secundum magis et minus non diuersificat speciem. Sed praedicta regimina differunt solum multitudine et paucitate; quod sic manifestabant. Si enim communitas, quae regitur, sit paucorum, sicut in aliqua parua domo, ille qui praeest dicitur paterfamilias, ad quem pertinet despoticus principatus. Si autem sit plurium, ita quod non solum contineat seruos, sed etiam multitudinem liberorum, dicitur ille qui praeest, oeconomus. Si autem sit adhuc plurium, puta non solum eorum qui sunt unius domus, sed unius ciuitatis, tunc dicitur regimen politicum aut regale. Quod quidem dicebant tamquam nihil differret domus a ciuitate nisi magnitudine et paruitate; ita quod magna domus sit parua ciuitas, et e conuerso; quod ex sequentibus patet esse falsum. Similiter etiam politicum et regale regimen ponebant differre solum multitudine et paucitate. Quando enim ipse homo praeest simpliciter et secundum omnia, dicitur regimen regale. Quando autem praeest secundum sermones disciplinales, idest secundum leges positas per disciplinam politicam, est regimen politicum; quasi secundum partem principetur, quantum ad ea scilicet quae eius potestatem subsunt; et secundum partem sit subiectus, quantum ad ea in quibus subiicitur legi. Ex quibus omnibus concludebant quod omnia praedicta regimina, quorum quaedam pertinent ad ciuitatem quaedam ad domum, non differant specie. Deinde cum dicit haec autem non sunt uera etc., ostendit modum manifestandi falsitatem praedictae opinionis: et dicit quod ea quae dicta sunt non sunt uera: et hoc erit manifestum si quis uelit intendere secundum subiectam methodum, idest secundum artem considerandi talia quae infra ponetur. Modus autem huius artis est talis. Quod sicut in aliis rebus ad cognitionem totius necesse est diuidere compositum usque ad incomposita, idest usque ad indiuisibilia quae sunt minimae partes totius puta ad cognoscendum orationem, necesse est diuidere usque ad literas, et ad cognoscendum corpus naturale mixtum, necesse est diuidere usque ad elementa: sic, si consideremus ex quibus ciuitas componatur, magis poterimus uidere ex praemissis regiminibus quid unumquodque sit secundum se et quid differant adinuicem, et utrum aliquid circa unumquodque eorum possit artificialiter considerari. In omnibus enim ita uidemus quod siquis inspiciat res secundum quod oriuntur ex suo principio, optime poterit in eis contemplari ueritatem. Et hoc sicut est uerum in aliis rebus, ita etiam est uerum in his de quibus intendimus. In his autem uerbis philosophi considerandum est quod ad cognitionem compositorum primo opus est uia resolutionis, ut scilicet diuidamus compositum usque ad indiuidua. Postmodum uero necessaria est uia compositionis, ut ex principiis indiuisibilibus iam notis diiudicemus de rebus quae ex principiis causantur. Deinde cum dicit necesse itaque primum combinare etc., secundum praemissum modum ponit ueram comparationem aliarum communitatum ad ciuitatem: et circa hoc duo facit. Primo agit de aliis communitatibus quae ordinantur ad ciuitatem. Secundo de communitate ciuitatis, ibi, quae autem ex pluribus uicis. Circa primum tria facit. Primo proponit communitatem personae ad personam. Secundo ponit communitatem domus quae complectitur diuersas personarum communicationes, ibi, ex his quidem igitur duabus et cetera. Tertio ponit communitatem uici, quae est ex pluribus multitudinibus, ibi, ex pluribus autem domibus et cetera. Circa primum duo facit. Primo ponit duas communicationes personales. Secundo comparat eas adinuicem, ibi, natura quidem igitur et cetera. Duarum autem communicationum personalium, primo ponit eam quae est maris et feminae: et dicit, quod quia oportet nos diuidere ciuitatem usque ad partes minimas, necesse est dicere quod prima combinatio est personarum quae sine inuicem esse non possunt, scilicet maris et feminae. Huiusmodi enim combinatio est propter generationem per quam producuntur et mares et feminae. Et ex hoc patet quod sine inuicem esse non possunt. Sed quare ista combinatio sit prima, ostendit per hoc quod subdit, quod non ex electione. Ubi considerandum est, quod in homine est aliquid quod est proprium eius, scilicet ratio, secundum quam ei competit quod et consilio et electione agat. Inuenitur etiam aliquid in homine quod est commune ei et aliis, et huiusmodi est generare. Hoc igitur non competit eis ex electione, idest secundum quod habet rationem eligentem, sed competit ei secundum rationem communem sibi et animalibus et etiam plantis. Omnibus enim his inest naturalis appetitus, ut post se derelinquat alterum tale quale ipsum est; ut sic per generationem conseruetur in specie quod idem numero conseruari non potest. Est quidem igitur huiusmodi naturalis appetitus etiam in omnibus aliis rebus naturalibus corruptibilibus. Sed quia et uiuentia, scilicet plantae et animalia habent specialem modum generandi, ut scilicet generent ex seipsis, ideo specialiter de plantis et animalibus mentionem facit. Nam etiam in plantis inuenitur uis masculina et feminina, sed coniuncta in eodem indiuiduo, licet in uno abundet plus una, in alio altera; ita scilicet, ut imaginemur plantam omni tempore esse talem qualia sunt mas et femina tempore coitus. Deinde cum dicit principans autem etc., ponit secundam communicationem personarum, scilicet principantis et subiecti: et haec etiam communicatio est a natura propter salutem. Natura enim non solum intendit generationem, sed etiam quod generata saluentur. Et quod hoc quidem contingat in hominibus per communicationem principantis et subiecti, ostendit per hoc quod ille est naturaliter principans et dominans qui suo intellectu potest praeuidere ea quae congruunt saluti, puta consequendo proficua et repellendo nociua: ille autem qui potest per fortitudinem corporis implere opere quod sapiens mente praeuiderit, est naturaliter subiectus et seruus. Ex quo patet quod idem expedit utrique ad salutem, scilicet quod iste principetur et ille subiiciatur. Ille enim qui propter sapientiam potest mente praeuidere, interdum saluari non posset deficientibus uiribus corporis, nisi haberet seruum qui exequeretur; nec ille qui abundat uiribus corporis, posset saluari, nisi alterius prudentia regeretur. Deinde cum dicit natura quidem igitur etc., comparat praedictas communicationes adinuicem. Et primo secundum ueritatem. Secundo excludit errorem, ibi, inter barbaros autem et cetera. Concludit ergo primo ex praedictis, quod femina et seruus naturaliter distinguuntur. Femina enim naturaliter est disposita ad generandum ex alio; non autem est robusta corpore, quod requiritur in seruo. Et sic praedictae duae communicationes abinuicem differunt. Causas autem praemissae distinctionis assignat ex hoc: quod natura non facit aliquod tale, sicut illi qui fabricant ex aere, idest ex metallo, Delphicum gladium pro aliquo paupere. Apud Delphos enim fiebant quidam gladii, quorum unus ad plura ministeria deputabatur: puta si unus gladius esset ad incidendum, ad limandum et ad aliqua alia huiusmodi. Et hoc fiebat propter pauperes qui non poterant plura instrumenta habere. Natura autem sic non facit ut unum ordinet ad diuersa officia; sed unum deputat ad unum officium. Et propter hoc femina non deputatur a natura ad seruiendum, sed ad generandum: sic enim optime fient omnia, quando unum instrumentum non deseruit multis operibus, sed uni tantum. Sed hoc est intelligendum quando accideret impedimentum in utroque uel altero duorum operum, quibus idem instrumentum attribueretur; ut puta si oporteret utrumque opus frequenter simul exercere. Si autem per uices diuersa opera exerceantur, nullum impedimentum sequitur, si unum instrumentum pluribus operibus accommodetur. Unde et lingua congruit in duo opera naturae; scilicet in gustum et locutionem, ut dicitur in III de anima. Non enim haec duo opera secundum idem tempus sibiinuicem coincidunt. Deinde cum dicit inter barbaros autem etc., excludit errorem contrarium. Et primo ponit errorem. Secundo ostendit causam erroris, ibi, causa autem quia natura et cetera. Dicit ergo primo, quod apud barbaros femina et seruus habentur quasi eiusdem ordinis; utuntur enim feminis quasi seruis. Potest autem hic esse dubium qui dicantur barbari. Dicunt enim quidam omnem hominem barbarum esse ei qui linguam eius non intelligit. Unde et apostolus dicit: si nesciero uirtutem uocis, ero ei cui loquar barbarus, et qui loquitur mihi barbarus. Quibusdam autem uidetur illos barbaros dici, qui non habent literalem locutionem suo uulgali ydiomati respondentem. Unde et Beda dicitur in linguam Anglicam liberales artes transtulisse, ne Anglici barbari reputarentur. Quibusdam autem uidetur barbaros esse eos qui ab aliquibus ciuilibus legibus non reguntur. Et quidem omnia aliqualiter ad ueritatem accedunt: in nomine enim barbari extraneum aliquid intelligitur. Potest enim aliquis homo extraneus dici uel simpliciter uel quo ad aliquem. Simpliciter quidem extraneus uidetur ab humano genere qui deficit ratione, secundum quam homo dicitur; et ideo simpliciter barbari nominantur illi qui ratione deficiunt uel propter plagam caeli quam intemperatam sortiuntur, ut ex ipsa dispositione regionis hebetes ut plurimum inueniantur: uel etiam propter aliquam malam consuetudinem in aliquibus terris existentem; ex qua prouenit, ut homines irrationales et quasi brutales reddantur. Manifestum est autem quod ex uirtute rationis procedit quod homines rationabili iure regantur, et quod in literis exercitentur. Unde barbaries conuenienter hoc signo declaratur, quod homines uel non utuntur legibus uel irrationabilibus utuntur: et similiter quod apud aliquas gentes non sint exercitia literarum. Sed quo ad aliquem dicitur esse extraneus qui cum eo non communicat. Maxime autem homines nati sunt sibi communicare per sermonem: et secundum hoc, illi qui suum inuicem sermonem non intelligunt, barbari ad seipsos dici possunt. Philosophus autem loquitur hic de his qui sunt simpliciter barbari. Deinde cum dicit causa autem assignat causam praedicti erroris. Et dicit quod causa eius est, quia apud barbaros non est principatus secundum naturam. Dictum est enim supra, quod principans secundum naturam est, qui potest mente praeuidere: seruus autem qui potest corpore exequi. Barbari autem ut plurimum inueniuntur corpore robusti et mente deficientes. Et ideo apud eos non potest esse naturalis ordo principatus et subiectionis. Sed apud ipsos fit quaedam communicatio seruae et serui; idest communiter utuntur serua, scilicet muliere, et seruo. Et quia naturaliter non est principatus in barbaris, sed in his qui mente abundant, propter hoc dicunt poetae quod congruum quod Graeci qui sapientia praediti erant, principentur barbaris: ac si idem sit naturaliter esse barbarum et esse seruum. Cum autem e conuerso est, sequitur peruersio et inordinatio in mundo, secundum illud Salomonis: uidi seruos in equis, et principes ambulantes sicut seruos super terram. Deinde cum dicit: ex his quidem igitur etc., determinat de communitate domus quae constituitur ex pluribus communicationibus personalibus. Et circa hoc tria facit. Primo ostendit ex quibus consistit ista communitas. Secundo ostendit ad quid sit, ibi, in omnem quidem igitur et cetera. Tertio ostendit quomodo nominantur qui in hac communitate sunt, ibi, quos Charondas quidem et cetera. Dicit ergo primo, quod ex praedictis duabus communitatibus personalibus, quarum una est ad generationem, alia ad salutem, constituitur prima domus. Oportet enim in domo esse uirum et feminam, et dominum et seruum. Ideo autem dicitur domus prima, quia est et alia communicatio personalis quae inuenitur in domo, scilicet patris et filii, quae ex prima causatur. Unde primae duae sunt primordiales. Et ad hoc inducit uerbum Hesiodi poetae, qui dixit quod domus habet haec tria: dominum qui praeeminet et mulierem et bouem ad arandum. In paupere enim domo bos est loco ministri. Utitur enim homo boue ad exequendum aliquod opus, sicut et ministro. Deinde cum dicit in omnem quidem igitur etc., ostendit ad quid ordinetur communitas domus. Ubi considerandum est quod omnis humana communicatio est secundum aliquos actus. Actuum autem humanorum quidam sunt quotidiani, sicut comedere, calefieri ad ignem, et alia huiusmodi. Quidam autem non sunt quotidiani, sicut mercari, pugnare, et alia huiusmodi. Naturale est autem hominibus, ut in utroque genere operum sibi communicent seinuicem iuuantes. Et ideo dicit quod nihil aliud est domus quam quaedam communitas secundum naturam constituta in omnem diem, idest ad actus, qui occurrunt quotidie agendi. Et hoc manifestat consequenter per nomina. Quidam enim Charondas nomine nominat eos qui communicant in domo, homostitios, quasi unius pulmenti, quia communicant in cibo. Quidam autem alius nomine Epimenides, natione Ocres, uocat eos homocapnos quasi unius fumi, quia sedent ad eumdem ignem. Deinde cum dicit ex pluribus autem domibus etc., ponit tertiam communitatem, scilicet uici. Et primo ostendit ex quibus sit ista communitas et propter quid. Secundo ostendit quod sit naturalis, ibi, maxime autem uidetur et cetera. Dicit ergo primo, quod prima communicatio quae est ex pluribus domibus, uocatur uicus: et dicitur prima ad differentiam secundae quae est ciuitas: haec autem communitas non est constituta in diem sicut dicit de domo, sed est instituta gratia usus non diurnalis. Illi enim qui sunt conuicanei, non communicant sibi in actibus quotidianis in quibus communicant sibi illi qui sunt unius domus, sicut est comedere, sedere ad ignem et huiusmodi: sed communicant sibi in aliquibus exterioribus actibus non quotidianis. Deinde cum dicit maxime autem uidetur etc., ostendit quod communitas uici sit naturalis. Et primo ostendit propositum per rationem. Secundo per quaedam signa, ibi, propter quod et primum et cetera. Dicit ergo primo, quod uicinia domorum, quae est uicus, maxime uidetur esse secundum naturam. Nihil enim est magis naturale quam propagatio multorum ex uno in animalibus; et hoc facit uiciniam domorum. Hos enim qui habent domos uicinas, quidam uocant collactaneos, puerosque, idest filios, et puerorum pueros, idest nepotes, ut intelligamus quod huiusmodi uicinia domorum ex hoc primo processit quod filii et nepotes multiplicati instituerunt diuersas domos iuxta se habitantes. Unde cum multiplicatio prolis sit naturalis, sequitur quod communitas uici sit naturalis. Deinde cum dicit propter quod et primum etc., manifestat idem per signa. Et primo secundum ea quae uidemus in hominibus. Secundo secundum ea quae dicebantur de diis, ibi, et deos autem propter hoc et cetera. Dicit ergo primo, quod quia ex multiplicatione prolis constituta est uicinia, ex hoc processit, quod a principio quaelibet ciuitas regebatur rege: et adhuc aliquae gentes habent regem, etsi singulae ciuitates singulos reges non habeant; et hoc ideo, quia ciuitates et gentes instituuntur ex his qui sunt subiecti regi. Quomodo autem signum hoc respondeat praemissis, ostendit per hoc, quod subditur: quia omnis domus regitur ab aliquo antiquissimo, sicut a patrefamilias reguntur filii. Et exinde contingit, quod etiam tota uicinia, quae erat instituta ex consanguineis, regebatur propter cognationem ab aliquo qui erat principalis in cognatione, sicut ciuitas regitur a rege. Unde Homerus dixit, quod unusquisque uxori et pueris suis instituit leges, sicut rex in ciuitate. Ideo autem hoc regimen a domibus et uicis processit ad ciuitates, quia diuersi uici sunt sicut ciuitas dispersa in diuersas partes; et ideo antiquitus habitabant homines dispersi per uicos, non tamen congregati in unam ciuitatem. Sic ergo patet, quod regimen regis super ciuitatem uel gentem processit a regimine antiquioris in domo uel uico. Deinde cum dicit et deos autem etc., ponit aliud signum per ea quae de diis dicebantur. Et dicit, quod propter praemissa omnes gentiles dicebant, quod eorum dii regebantur ab aliquo rege, dicentes Iouem esse regem deorum. Et hoc ideo, quia homines adhuc aliqui regibus reguntur, antiquitus autem fere omnes regebantur regibus. Hoc autem fuit primum regimen, ut infra dicetur. Homines autem sicut assimilant sibi species deorum, idest, formas eorum, aestimantes deos esse in figura quorumdam hominum, ita et assimilant sibi uitas deorum idest, conuersationes, aestimantes eos conuersari secundum quod uident conuersari homines. Hic Aristoteles deos nominat more Platonicorum substantias separatas a materia, ab uno tantum summo Deo creatas, quibus gentiles erronee et formas et conuersationes hominum attribuebant, ut hic philosophus dicit. Quae autem ex pluribus uicis et cetera. Postquam philosophus determinauit de communitatibus ordinatis ad ciuitatem, hic determinat de ipsa communitate ciuitatis. Et diuiditur in partes tres. In prima ostendit qualis sit ciuitatis communitas. Secundo ostendit, quod est naturalis, ibi, propter quod omnis ciuitas et cetera. Tertio agit de institutione ciuitatis, ibi natura igitur quidem et cetera. Circa primum ostendit conditionem ciuitatis quantum ad tria. Primo ostendit ex quibus sit ciuitas. Quia sicut uicus constituitur ex pluribus domibus, ita et ciuitas ex pluribus uicis. Secundo dicit, quod ciuitas est communitas perfecta: quod ex hoc probat, quia cum omnis communicatio omnium hominum ordinetur ad aliquid necessarium uitae, illa erit perfecta communitas, quae ordinatur ad hoc quod homo habeat sufficienter quicquid est necessarium ad uitam: talis autem est communitas ciuitatis. Est enim de ratione ciuitatis, quod in ea inueniantur omnia quae sufficiunt ad uitam humanam, sicut contingit esse. Et propter hoc componitur ex pluribus uicis, in quorum uno exercetur ars fabrilis, in alio ars textoria, et sic de aliis. Unde manifestum est, quod ciuitas est communitas perfecta. Tertio ostendit ad quid est ciuitas ordinata: est enim primitus facta gratia uiuendi, ut scilicet homines sufficienter inuenirent unde uiuere possent: sed ex eius esse prouenit, quod homines non solum uiuant, sed quod bene uiuant, inquantum per leges ciuitatis ordinatur uita hominum ad uirtutes. Deinde cum dicit propter quod omnis ciuitas etc., ostendit, quod communitas ciuitatis est naturalis. Et circa hoc tria facit. Primo ostendit, quod ciuitas est naturalis. Secundo, quod homo est naturaliter animal ciuile, ibi, ex his igitur manifestum et cetera. Tertio ostendit, quid sit prius secundum naturam, utrum unus homo, aut domus, uel ciuitas, ibi, et prius itaque ciuitas et cetera. Circa primum ponit duas rationes: quarum prima talis est. Finis rerum naturalium est natura ipsarum. Sed ciuitas est finis praedictarum communitatum, de quibus ostensum est quod sunt naturales: ergo et ciuitas est naturalis. Quod autem natura sit finis rerum naturalium, probat, ibi, quale enim etc. tali ratione. Illud dicimus esse naturam uniuscuiusque rei, quod conuenit ei quando est eius generatio perfecta: sicut natura hominis est, quam habet post perfectionem generationis ipsius: et similiter et de equo, et de domo: ut tamen natura domus intelligatur forma ipsius. Sed dispositio rei quam habet perfecta sua generatione, est finis omnium eorum quae sunt ante generationem ipsius: ergo id quod est finis naturalium principiorum ex quibus aliquid generatur, est natura rei. Et sic cum ciuitas generetur ex praemissis communitatibus, quae sunt naturales, ipsa erit naturalis. Secundam rationem ponit, ibi, adhuc quod cuius gratia et cetera. Quae talis est. Illud quod est optimum in unoquoque, est finis, et cuius gratia aliquid fit: sed habere sufficientiam est optimum: ergo habet rationem finis. Et sic, cum ciuitas sit communitas habens per se sufficientiam uitae, ipsa est finis praemissarum communitatum. Unde patet, quod haec secunda ratio inducitur ut probatio minoris praecedentis rationis. Deinde cum dicit ex hiis igitur manifestum etc., ostendit, quod homo sit naturaliter ciuile animal. Et primo concludit hoc ex naturalitate ciuitatis. Secundo probat hoc per operationem propriam ipsius, ibi, quod autem ciuile et cetera. Circa primum duo facit. Primo ostendit propositum. Secundo excludit dubitationem, ibi, et qui inciuilis et cetera. Concludit ergo primo ex praemissis, quod ciuitas est eorum quae sunt secundum naturam. Et cum ciuitas non sit nisi congregatio hominum, sequitur, quod homo sit animal naturaliter ciuile. Posset autem hoc alicui uenire in dubium ex hoc, quod ea quae sunt secundum naturam omnibus insunt. Non autem omnes homines inueniuntur esse habitatores ciuitatum. Et ideo ad hanc dubitationem excludendam consequenter dicit, quod aliqui sunt non ciuiles propter fortunam, utpote quia sunt expulsi de ciuitate, uel propter paupertatem necesse habent excolere agros, aut animalia custodire. Et hoc patet quod non est contrarium ei quod dictum est, quod homo sit naturaliter ciuilis: quia et alia naturalia aliquando deficiunt propter fortunam: puta, cum alicui amputatur manus, uel cum priuatur oculo. Sed si aliquis homo habet quod non sit ciuilis propter naturam, necesse est quod uel sit prauus, utpote cum hoc contingit ex corruptione naturae humanae; aut est melior quam homo, inquantum scilicet habet naturam perfectiorem aliis hominibus communiter, ita quod per se sibi possit sufficere absque hominum societate; sicut fuit in Ioanne Baptista, et beato Antonio heremita. Inducit ad hoc uerbum Homeri maledicentis quemdam, qui non erat ciuilis propter prauitatem. Dicit enim de ipso quod erat insocialis, quia non poterat contineri uinculo amicitiae, et illegalis, quia non poterat contineri sub iugo legis, et sceleratus, quia non poterat contineri sub regula rationis. Qui autem est talis secundum naturam, simul cum hoc oportet quod habeat quod sit affectator belli, quasi litigiosus et sine iugo existens. Sicut uidemus quod uolatilia, quae non sunt socialia, sunt rapacia. Deinde cum dicit quod autem ciuile animal etc., probat ex propria operatione hominis quod sit animal ciuile, magis etiam quam apis, et quam quodcumque gregale animal, tali ratione. Dicimus enim quod natura nihil facit frustra, quia semper operatur ad finem determinatum. Unde, si natura attribuit alicui rei aliquid quod de se est ordinatum ad aliquem finem, sequitur quod ille finis detur illi rei a natura. Uidemus enim quod cum quaedam alia animalia habeant uocem, solus homo supra alia animalia habeat loquutionem. Nam etsi quaedam animalia loquutionem humanam proferant, non tamen proprie loquuntur, quia non intelligunt quid dicunt, sed ex usu quodam tales uoces proferunt. Est autem differentia inter sermonem et simplicem uocem. Nam uox est signum tristitiae et delectationis, et per consequens aliarum passionum, ut irae et timoris, quae omnes ordinantur ad delectationem et tristitiam, ut in secundo Ethicorum dicitur. Et ideo uox datur aliis animalibus, quorum natura usque ad hoc peruenit, quod sentiant suas delectationes et tristitias, et haec sibiinuicem significent per aliquas naturales uoces, sicut leo per rugitum, et canis per latratum, loco quorum nos habemus interiectiones. Sed loquutio humana significat quid est utile et quid nociuum. Ex quo sequitur quod significet iustum et iniustum. Consistit enim iustitia et iniustitia ex hoc quod aliqui adaequentur uel non aequentur in rebus utilibus et nociuis. Et ideo loquutio est propria hominibus; quia hoc est proprium eis in comparatione ad alia animalia, quod habeant cognitionem boni et mali, ita et iniusti, et aliorum huiusmodi, quae sermone significari possunt. Cum ergo homini datus sit sermo a natura, et sermo ordinetur ad hoc, quod homines sibiinuicem communicent in utili et nociuo, iusto et iniusto, et aliis huiusmodi; sequitur, ex quo natura nihil facit frustra, quod naturaliter homines in his sibi communicent. Sed communicatio in istis facit domum et ciuitatem. Igitur homo est naturaliter animal domesticum et ciuile. Deinde cum dicit et prius itaque ciuitas etc., ostendit ex praemissis, quod ciuitas sit prior secundum naturam quam domus, uel quam unus homo singularis, tali ratione. Necesse est totum esse prius parte, ordine scilicet naturae et perfectionis. Sed hoc intelligendum est de parte materiae, non de parte speciei, ut ostenditur in septimo metaphysicae. Et hoc sic probat: quia destructo toto homine, non remanet pes neque manus nisi aequiuoce, eo modo quo manus lapidea posset dici manus. Et hoc ideo, quia talis pars corrumpitur corrupto toto. Illud autem, quod est corruptum, non retinet speciem, a qua sumitur ratio definitiua. Unde patet, quod non remanet eadem ratio nominis, et sic nomen aequiuoce praedicatur. Et quod pars corrumpatur corrupto toto, ostendit per hoc, quod omnis pars definitur per suam operationem, et per uirtutem qua operatur. Sicut definitio pedis est, quod sit membrum organicum habens uirtutem ad ambulandum. Et ideo, ex quo iam non habet talem uirtutem et operationem, non est idem secundum speciem, sed aequiuoce dicitur pes. Et eadem ratio est de aliis huiusmodi partibus, quae dicuntur partes materiae, in quarum definitione ponitur totum, sicut et in definitione semicirculi ponitur circulus. Est semicirculus media pars circuli. Secus autem est de partibus speciei, quae ponuntur in definitione totius, sicut lineae ponuntur in definitione trianguli. Sic igitur patet, quod totum est prius naturaliter quam partes materiae, quamuis partes sint priores ordine generationis. Sed singuli homines comparantur ad totam ciuitatem, sicut partes hominis ad hominem. Quia sicut manus aut pes non potest esse sine homine, ita nec unus homo est per se sufficiens ad uiuendum separatus a ciuitate. Si autem contingat, quod aliquis non possit communicare societate ciuitatis propter suam prauitatem, est peior quam homo, et quasi bestia. Si uero nullo indigeat, et sit quasi habens per se sufficientiam, et propter hoc non sit pars ciuitatis, est melior quam homo. Est enim quasi quidam Deus. Relinquitur ergo ex praemissis, quod ciuitas est prius secundum naturam quam unus homo. Deinde cum dicit natura igitur quidem etc., agit de institutione ciuitatis; concludens ex praemissis, quod in omnibus hominibus inest quidam naturalis impetus ad communitatem ciuitatis sicut et ad uirtutes. Sed tamen, sicut uirtutes acquiruntur per exercitium humanum, ut dicitur in secundo Ethicorum, ita ciuitates sunt institutae humana industria. Ille autem qui primo instituit ciuitatem, fuit causa hominibus maximorum bonorum. Homo enim est optimum animalium si perficiatur in eo uirtus, ad quam habet inclinationem naturalem. Sed si sit sine lege et iustitia, homo est pessimum omnium animalium. Quod sic probat. Quia iniustitia tanto est saeuior, quanto plura habet arma, idest adiumenta ad male faciendum. Homini autem secundum suam naturam conuenit prudentia et uirtus quae de se sunt ordinata ad bonum: sed quando homo est malus, utitur eis quasi quibusdam armis ad male faciendum: sicut cum per astutiam excogitat diuersas fraudes, et per abstinentiam potens fit ad tolerandum famem et sitim, ut magis in malitia perseueret, et similiter de aliis; et inde est, quod homo sine uirtute quantum ad corruptionem irascibilis est maxime scelestus et siluestris, utpote crudelis et sine affectione. Et quantum ad corruptionem concupiscibilis est pessimus quantum ad uenerea, et quantum ad uoracitatem ciborum. Sed homo reducitur ad iustitiam per ordinem ciuilem: quod patet ex hoc, quod eodem nomine apud Graecos nominatur ordo ciuilis communitatis, et iudicium iustitiae, scilicet diki. Unde manifestum est, quod ille qui ciuitatem instituit, abstulit hominibus quod essent pessimi, et reduxit eos ad hoc quod essent optimi secundum iustitiam et uirtutes. Quoniam autem manifestum ex quibus partibus et cetera. Posito prooemio in quo ostendit conditionem ciuitatis et partium eius, hic accedit ad tradendum scientiam politicam. Et primo secundum praeassignatum modum determinat ea quae pertinent ad primas partes ciuitatis. Secundo determinat ea quae pertinent ad ipsam ciuitatem, in secundo libro, qui incipit ibi, quia considerare uolumus de communione et cetera. Circa primum duo facit. Primo dicit de quo est intentio. Secundo exequitur propositum, ibi, hiis quidem enim et cetera. Circa primum duo facit. Primo dicit de quibus determinare intendit. Secundo quo ordine, ibi, primum autem de despota et cetera. Circa primum duo facit. Primo dicit quod est determinandum de his quae pertinent ad domum. Secundo enumerat ea quae ad domum pertinent, ibi, domus autem partes et cetera. Dicit ergo primo, quod manifestum est per praemissa, ex quibus partibus ciuitas constat: et quia oportet ad cognoscendum totum praecognoscere partes, ut supra habitum est. Necesse est ut primum dicamus de oeconomia quae est dispensatiua uel gubernatiua domus, quia omnis ciuitas componitur ex domibus sicut ex partibus. Deinde cum dicit domus autem partes etc., enumerat ea quae pertinent ad domum. Et primo ea quae pertinent ad ipsam sicut partes. Secundo ea quae pertinent sicut necessaria partibus, ibi, est autem quaedam pars et cetera. Dicit ergo primo quod partes domus sunt ex quibus domus constituitur. Omnis autem domus, idest domestica familia, si sit perfecta, constat ex seruis et liberis. Dicit autem, perfecta, quia in domo pauperis est bos pro ministro, ut supra dictum est. Et quia unumquodque quod in multis considerari potest, primo quaerendum est in paucioribus et simplicioribus, ut facilior sit doctrina; ideo dicendum est, quod primae et minimae partes domus sunt hae tres combinationes: scilicet domini et serui, mariti et uxoris, patris et filii: quae quidem tertia ex secunda oritur, et ideo supra eam praetermisit. Et ideo de istis tribus est considerandum quid unumquodque sit. Et consequenter ponit nomina harum combinationum; et dicit, quod combinatio domini et serui uocatur despotica, idest dominatiua. Combinatio autem uiri et feminae non erat nominata suo tempore, sed ipse nominat eam nuptialem, quam nos matrimonium uocamus. Similiter et tertia combinatio patris et filii non habebat proprium nomen, sed ipse uocat eam teknofactiuam, id est factiuam filiorum. Deinde cum dicit est autem quaedam pars etc., ponit quartum quod pertinet ad necessaria domus: et dicit, quod est quaedam alia pars yconomicae quae uocatur crimatistica id est pecunialis, quae quibusdam uidetur esse tota oeconomia, quibusdam uero maxima pars eius eo quod dispensatio domus maxime consistit in acquisitione et conseruatione pecuniae. Et de hac etiam parte considerandum est quomodo se habeat. Deinde cum dicit primum autem de despota etc., dicit quo ordine de his sit agendum. Et dicit quod primo dicendum est de domino et seruo: et haec consideratio ad duo erit utilis. Primo quidem ut possimus cognoscere ea quae sunt opportuna in talibus; scilicet ad exercendum dominium in seruos. Secundo ualet ad scientiam, ut per hoc possimus accipere aliquid melius his quae antiqui sunt opinati de dominio et seruitute. Deinde cum dicit hiis quidem enim uidetur etc., determinat ea quae proposuit: et diuiditur in partes duas. In prima determinat de combinatione domini et serui. In secunda de aliis duabus combinationibus, ibi, quoniam autem tres partes yconomicae, et cetera. Prima diuiditur in duas. In prima determinat de combinatione domini et serui. Et quia seruus est quaedam possessio, ideo in secunda parte determinat de alia parte oeconomiae, quae est pecuniatiua uel possessiua, ibi, totaliter autem de omni possessione et cetera. Circa primum duo facit. Primo narrat opiniones quorumdam de dominio et seruitute. Secundo determinat ueritatem de eis, ibi, quoniam igitur possessio et cetera. Circa primum ponit duas opiniones: quarum una est, quod despotia, idest dominatiua, est quaedam scientia, qua aliquis scit dominari seruis; et quod est idem cum oeconomia qua aliquis scit gubernare domum, et cum politica et regnatiua, qua aliquis scit gubernare ciuitatem, sicut in prooemio dictum est. Alia opinio est, quod habere seruum sit praeter naturam, et quod sola lege sit ordinatum quod quidam sunt serui et quidam liberi, et quod nulla differentia sit inter eos secundum naturam. Unde ulterius inducunt quod est iniustum esse aliquos seruos. Ex quadam enim uiolentia prouenit quod quidam alios sibi subiecerunt in seruos. Deinde cum dicit quoniam igitur possessio etc., determinat ueritatem de dominio et seruitute. Et primo determinat rationem seruitutis. Secundo inquirit de opinionibus praemissis, ibi, utrum autem est aliquis natura talis et cetera. Circa primum duo facit. Primo praemittit quaedam necessaria ad cognoscendum rationem seruitutis. Secundo concludit ex praemissis definitionem serui, ibi, quae quidem igitur natura serui et cetera. Circa primum quatuor ponit: quorum primum est, quod possessio sit quaedam pars domus, et quod ars possessiua sit quaedam pars oeconomiae. Et hoc ideo, quia impossibile est uiuere in domo sine necessariis ad uitam, quae per possessiones habentur: et hoc probat per similitudinem in artibus. Uidemus enim quod unicuique arti necessarium est habere conuenientia instrumenta, si debeat perficere opus suum; sicut fabro necesse est habere martellum, si debeat facere cultellum. Et hoc modo gubernatori domus necesse est habere res possessas ad proprium opus sicut quaedam instrumenta. Secundo ibi, organorum autem quidem et cetera. Ponit unam diuisionem instrumentorum; dicens, quod instrumentorum quaedam sunt animata, quaedam inanimata. Sicut gubernatoris inanimatum instrumentum est gubernaculum, instrumentum autem eius animatum est prorarius, idest ille qui custodit anteriorem partem nauis, quae uocatur prora, et obedit gubernatori. Minister enim in artibus habet rationem instrumenti; quia sicut instrumentum mouetur ab artifice, ita etiam minister mouetur ad imperium praecipientis. Et sicut est in operibus artis duplex instrumentum, ita etiam in domo est instrumentum inanimatum ipsa res possessa, puta, lectus uel uestis, quae est instrumentum quoddam deseruiens uitae humanae. Et multitudo talium instrumentorum est tota possessio domus. Cum autem seruus sit quaedam res possessa animata, sequitur quod sit organum animatum deseruiens uitae domesticae. Est autem huiusmodi organum animatum, quod est minister in artibus; et seruus in domo instrumentum super alia instrumenta quia scilicet ipse utitur aliis instrumentis, et mouet ea; et ad hoc indigemus ministris et seruis. Principales enim artifices, qui architectores dicuntur, non indigerent ministris, neque domini domorum indigerent seruis, si unumquodque instrumentum inanimatum posset ad imperium domini, agnoscens ipsum, perficere opus suum; puta, quod pectines per se pectinarent, et plectra per se cytharizarent, sicut dicitur de statua quam fecit Daedalus, quod per ingenium argenti uiui, mouebat seipsam. Et similiter quidam poeta dicit, quod in quodam templo Uulcani, qui dicebatur Deus ignis, tripodes quidam erant sic praeparati, quod per artificium humanum, uel per artem nigromanticam, quod per seipsos, quasi spontanei uidebantur subinduere diuinum agonem quasi concertando ad seruiendum in ministerio templi. Tertio ibi, quae quidem dicuntur organa etc. ponit secundam diuisionem organorum. Organa enim artium dicuntur organa factiua; sed res possessa, quae est organum domus, est organum actiuum. Et hanc diuisionem probat duplici ratione. Primo quidem, quia organa factiua dicuntur, ex quibus fit aliquid praeter ipsum usum instrumenti. Et hoc uidemus in ipsis instrumentis artis; sicut ex pectine, quo utuntur textores, fit aliquid alterum praeter usum ipsius, scilicet pannus. Sed ex rebus possessis, quae sunt instrumenta domus, non fit aliquid aliud praeter usum ipsius; sicut ex uestitu et lecto, non fit nisi usus eorum. Ergo ista non sunt factiua sicut organa artium. Secundam rationem ponit ibi, adhuc quoniam differunt etc., quae talis est. Diuersorum diuersa sunt instrumenta. Sed actio et factio differunt specie: nam factio est operatio, per quam aliquid fit in exteriori materia, sicut secare et urere: actio autem est operatio permanens in operante, et pertinens ad uitam ipsius, ut dicitur nono metaphysicae. Ambae autem hae operationes indigent instrumentis. Ergo instrumenta eorum differunt specie. Sed uita, idest conuersatio domestica, non est factio sed actio: ergo seruus est minister et organum eorum quae pertinent ad actionem, non autem eorum quae pertinent ad factionem. Quarto, ibi, res possessa autem etc. ostendit qualiter seruus se habet ad dominum: et dicit quod eadem est comparatio rei possessae ad possessorem et partis ad totum, quantum ad hoc quod pars non dicitur solum pars totius, sed etiam dicitur simpliciter esse totius, sicut dicimus manum hominis et non solum dicimus quod sit pars hominis: et similiter res possessa, puta uestis, non solum dicitur quod sit possessio hominis, sed quod simpliciter est huius hominis. Unde cum seruus sit quaedam possessio, seruus non solum est seruus domini, sed est simpliciter illius. Ille autem qui est dominus non est simpliciter serui, sed solum est dominus eius. Deinde cum dicit quae quidem igitur natura etc., concludit ex praemissis definitionem serui: et dicit quod manifestum est ex praedictis quae sit natura, id est serui et quae sit uirtus eius quod est officium ipsius: nam uirtus ad actionem refertur, officium autem est congruus actus alicuius. Cum enim seruus sit hoc ipsum quod est, alterius, ut dictum est, quicumque homo non est naturaliter suiipsius, sed alterius, ipse est naturaliter seruus. Ille autem homo non est naturaliter suiipsius, sed alterius, qui non potest regi nisi ab alio. Hoc autem conuertitur, scilicet quod quicumque est res possessa uel seruus alterius est homo alterius. De ratione autem rei possessae est quod sit organum actiuum et separatum. Unde potest talis definitio serui concludi: seruus est organum animatum actiuum separatum alterius homo existens. In qua quidem definitione, organum ponitur tamquam genus, et adduntur quinque differentiae. Per hoc enim quod dicitur animatum, distinguitur ab instrumentis inanimatis: per hoc autem quod dicitur actiuum distinguitur a ministro artificis, qui est organum animatum factiuum: per hoc autem quod dicitur alterius existens, distinguitur a libero, qui quandoque ministrat in domo, non sicut res possessa, sed sponte uel mercede conductus. Per hoc autem quod dicitur separatum, distinguitur a parte quae est alterius non separata; sicut manus. Per hoc quod dicitur homo existens, distinguitur a brutis animalibus, quae sunt res possessae separatae. Utrum autem est aliquis natura talis et cetera. Postquam philosophus ostendit rationem et uirtutem serui, hic procedit ad inuestigandum de opinionibus suprapositis. Et primo inquirit, utrum seruitus sit naturalis. Secundo utrum dominatiua sit idem quod politica, ibi, manifestum autem et ex his et cetera. Circa primum tria facit. Primo mouet dubitationem. Secundo determinat eam approbando unam partem, ibi, non difficile autem et cetera. Tertio ostendit quomodo etiam alia pars dubitationis habet aliqualiter uirtutem, ibi, quod autem et qui contraria dicunt et cetera. Dicit ergo primo, quod post praedicta considerandum est utrum aliquis sit naturaliter seruus uel non: et iterum utrum alicui magis sit dignum et iustum quod seruiat quam quod non seruiat, an non, sed omnis seruitus praeter naturam sit. Quod quidem remittit ad duas praemissas quaestiones. Si enim omnis seruitus est praeter naturam, tunc nullus est naturaliter seruus, et iterum non erit iustum neque dignum quod aliquis seruiat: quod enim est praeter naturam non est dignum neque iustum. Deinde cum dicit non difficile autem etc., determinat propositam quaestionem, ostendens duo: scilicet quod aliquis homo naturaliter est seruus, et quod alicui dignum est et expediens seruire. Et circa hoc duo facit. Primo enim proponit modum quo haec ostendenda sunt: dicens quod non est difficile quod aliquis contempletur praedictarum quaestionum ueritatem et rationem, et quod etiam ueritatem addiscat ex his quae in rebus accidunt. Secundo, ibi, principari enim et subici et cetera. Secundum duos praemissos modos ostendit propositum. Et primo ex his quae fiunt. Secundo ex ratione, ibi, quaecumque enim ex pluribus constituta sunt et cetera. Circa primum quatuor proponit. Quorum primum est, quod principari et subiici non solum est de numero eorum quae ex necessitate uel uiolentia proueniunt, sed etiam est de numero eorum quae expediunt ad salutem hominum: et hoc pertinet ad secundam quaestionem. Quod enim expediens est alicui, uidetur esse dignum et iustum ei. Secundum est quod in hominibus ex ipsa natiuitate uidemus quod est quaedam distinctio: ita quod quidam sunt apti ad hoc quod subiiciantur, quidam uero ad hoc quod principentur: et hoc pertinet ad primam quaestionem. Quod enim ex natiuitate confestim inest alicui, uidetur esse naturale. Tertium est quod sunt multae species eorum qui subiiciuntur et eorum qui principantur: aliter enim principatur uir feminae, aliter dominus seruo, aliter rex regno. Et hoc etiam pertinet ad eamdem quaestionem: nam ea quae naturaliter insunt rebus, secundum eorum diuersitatem diuersificantur. Et quartum est quod semper est melior principatus qui est meliorum subiectorum: sicut melior est principatus quo quis principatur homini quam quo quis principatur bestiae: et hoc probat tali ratione. Omnis principatus et subiectio ad aliquod opus ordinatur, obedit enim qui subiicitur principanti in aliquo opere. Sed opus quod fit a melioribus est melius: ergo et principatus melior. Et hoc etiam quartum pertinet ad primam quaestionem: nam quae naturaliter insunt, tanto sunt meliora quanto sunt meliorum. Deinde cum dicit quaecumque enim ex pluribus etc., ostendit propositum ex ratione. Et ponit rationem ad ostendendum quod aliqui sunt naturaliter serui quibus expedit seruire. Secundo ostendit qui sint tales, ibi, quicumque quidem igitur et cetera. Circa primum ponit talem rationem. Quaecumque sunt ex pluribus constituta, in his est aliquid principans et aliquid subiectum naturaliter, et hoc expedit. Sed hominum multitudo est ex pluribus constituta: ergo naturale est et expediens quod unus principetur et alius subiiciatur. Huius autem rationis minor manifesta est ex praemissis: in quibus ostensum est quod homo est naturaliter animal politicum, et ita naturale est quod ex multis hominibus constituatur una multitudo. Unde, ea praetermissa, probat maiorem: et sic in hac ratione tria facit. Primo ponit maiorem. Secundo probat eam, ibi, et hoc ex omni natura et cetera. Tertio infert conclusionem, ibi, eodem autem modo et cetera. Dicit ergo primo, quod quaecumque sunt constituta ex pluribus ita quod ex eis fiat unum commune, siue illa plura sint coniuncta, sicut membra corporis coniunguntur ad constitutionem totius, siue sint diuisa sicut ex multis militibus constituitur unus exercitus, in omnibus his inuenitur esse principans et subiectum: et hoc est naturale et expediens, ut per singula patebit exempla. Deinde cum dicit et hoc ex omni natura etc., probat propositum quadrupliciter. Primo quidem in rebus inanimatis. Secundo in partibus hominis, ibi, animal autem primum constat et cetera. Tertio in genere animalium, ibi, iterum in homine et cetera. Quarto in differentia sexuum, ibi, adhuc autem masculinum et cetera. Dicit ergo primo, quod ueritas praemissae propositionis inuenitur in rebus animatis: non quasi sit eis proprium, sed ex eo quod est commune toti naturae: quia etiam in his quae non participant uita, est aliquis principatus, puta harmoniae. Quod potest intelligi dupliciter. Uno modo de harmonia sonorum; quia semper in uocibus quae consonant aliqua uox praedominatur, secundum quam tota harmonia diiudicatur. Potest etiam intelligi de harmonia elementorum in corpore mixto, in quo semper unum elementorum est praedominans. Sed huiusmodi pertransit, quia sunt extrinseca ab hac consideratione. Deinde cum dicit animal autem primum etc., ostendit propositum in partibus hominis, et dicit quod prima compositio animalis est ex anima et corpore. Quae quidem compositio dicitur prima, non secundum ordinem generationis, sed secundum principalitatem, quia est ex partibus principalissimis: harum autem partium una est naturaliter principans, scilicet anima; alia uero subiecta, scilicet corpus. Posset autem aliquis dicere quod hoc non est naturale, cum non inueniatur in omnibus; et ideo ad hoc excludendum subdit quod ad iudicandum quid sit naturale, oportet considerare ea quae se habent secundum naturam, non autem ea quae sunt corrupta, quia huiusmodi deficiunt a natura. Et ideo ad iudicandum quae pars in homine naturaliter principetur, oportet considerare aliquem hominem qui sit bene dispositus et secundum animam et secundum corpus in quo est manifestum quod anima corpori dominatur. Sed in hominibus pestilentibus et qui male se habent, multoties corpus principatur animae, quia praeferunt commodum corporis commodo animae; et hoc ideo, quia sunt male dispositi et praeter naturam. Ostendit autem consequenter quod principatus qui est in partibus animalis, habet quamdam similitudinem exterioris principatus. Possumus enim in animali quod est homo, considerare duplicem principatum ad partes eius: scilicet despoticum quo dominus principatur seruis, et politicum quo rector ciuitatis principatur liberis. Inuenitur enim inter partes hominis quod anima dominatur corpori, sed hoc est despotico principatu in quo seruus in nullo potest resistere domino, eo quod seruus, id quod est simpliciter est domini, ut supra dictum est; et hoc uidemus in membris corporis, scilicet manibus et pedibus, quod statim sine contradictione ad imperium animae applicantur ad opus. Inuenimus etiam quod intellectus seu ratio dominatur appetitui, sed principatu politico et regali qui est ad liberos, unde possunt in aliquibus contradicere: et similiter appetitus aliquando non sequitur rationem. Et huius diuersitatis ratio est, quia corpus non potest moueri nisi ab anima, et ideo totaliter subiicitur ei; sed appetitus potest moueri non solum a ratione, sed etiam a sensu; et ideo non totaliter subiicitur rationi. In utroque autem regimine manifestum est, quod subiectio est secundum naturam, et expediens. Est enim naturale et expediens corpori, quod regatur ab anima: et similiter est naturale et expediens parti passibili, idest appetitui qui subiicitur passionibus, ut regatur ab intellectu uel ratione: et utrobique esset nociuum, si id quod debet subiici se haberet ex aequo, uel e contrario ei quod debet principari: corpus enim corrumperetur nisi subiiceretur animae, et appetitus esset inordinatus nisi subiiceretur rationi. Deinde cum dicit iterum in homine etc., probat idem in genere animalium, dicens quod similiter se habet in homine et aliis animalibus, quod naturale et expediens est ut homo aliis dominetur. Uidemus enim quod animalia mansueta quibus homo dominatur, digniora sunt secundum naturam siluestribus, inquantum participant aliqualiter regimine rationis; sed et omnibus animalibus melius est, quod ab homine regantur, quia sic in multis casibus adipiscuntur salutem corporalem quam per se consequi non possent; sicut patet, cum eis copiosa pabula et remedia sanitatis ab hominibus exhibentur. Deinde cum dicit adhuc autem masculinum etc., probat idem in differentia sexuum: et dicit, quod eodem modo etiam se habet masculinum ad femininum, quod naturaliter masculinum est melius, et femininum deterius; et masculus principans, femina autem subiecta. Est autem attendendum, quod prima duo exempla sunt de toto integrali, alia duo de toto uniuersali, quod est genus uel species: et sic patet quod praedicta propositio in utrisque locum habet. Deinde cum dicit eodem autem modo etc., concludit propositum, scilicet quod eodem modo se habet in hominibus sicut in praemissis: scilicet quod naturale et expediens est quod quidam principentur, et quidam subiiciantur. Deinde cum dicit quicumque quidem igitur etc., ostendit qui sunt qui naturaliter principantur et subiiciuntur. Et primo quales sunt secundum animam. Secundo quales secundum corpus, ibi, uult quidem igitur natura et cetera. Circa primum duo facit. Primo ostendit quales sunt secundum animam qui naturaliter principantur uel subiiciuntur. Secundo ponit comparationem inter homines, qui naturaliter sunt serui, et bruta animalia, quae etiam naturaliter seruiunt, ibi, et communicant ratione et cetera. Dicit ergo primo, quod cum anima naturaliter dominetur corpori, et homo bestiis; quicumque tantum distant ab aliis, sicut anima a corpore, et homo a bestia, propter eminentiam rationis in quibusdam, et defectum in aliis, isti sunt naturaliter domini aliorum, secundum quod etiam Salomon dicit, quod qui stultus est, seruiet sapienti. Disponuntur autem hoc modo, scilicet quod ad eos se habeant aliqui, sicut homo ad bestias uel anima ad corpus, illi quorum opus principale est usus corporis, et quod hoc est optimum quod ab eis haberi potest: sunt enim ualidi ad exequenda opera corporalia, impotentes autem ad opera rationis: et isti sunt naturaliter serui, quibus melius est quod regantur a sapientibus, si conueniens est quod credatur rationibus supradictis, quia in hoc sortiuntur regimen rationis. Et quod isti sint naturaliter serui, patet per hoc quia ille est naturaliter seruus, qui habet aptitudinem naturalem ut sit alterius, inquantum scilicet non potest regi propria ratione, per quam homo est dominus sui; sed solum ratione alterius, propter quod naturaliter alterius est quasi seruus. Deinde cum dicit et communicant ratione etc., comparat secundum conuenientiam et differentiam hominem naturaliter seruum ad animal brutum: et dicit quod ille qui est seruus naturaliter, communicat ratione solum quantum ad hoc, quod recipit sensum rationis, sicut edoctus ab alio; sed non quantum ad hoc, quod habeat sensum rationis per seipsum: sed alia animalia seruiunt homini non quasi recipientia aliquem sensum rationis ab homine, inquantum scilicet memoria eorum quae sunt bene uel male passa ab homine, timore uel amore incitantur ad seruiendum. Et sic quantum ad modum seruiendi est differentia, inquantum naturaliter seruus seruit ratione, brutum autem animal passione; sed opportunitas, idest utilitas, quae ex utriusque seruitio prouenit, modicum uariatur: ab eadem enim praebetur nobis auxilium, et a seruis, et a domesticis animalibus, scilicet ad necessaria corpori. Non enim naturaliter seruus, cum deficiat ratione, potest auxiliari ad consilium, uel ad aliquod opus rationis: in corporalibus autem pluribus modis potest seruire seruus quam animal brutum, propter rationem. Deinde cum dicit uult quidem igitur natura etc., ostendit quales sint serui secundum corpus. Et primo proponit quod intendit. Secundo probat propositum, ibi, quoniam et hoc manifestum et cetera. Dicit ergo primo, quod natura uult, idest habet quemdam impetum siue inclinationem ad hoc ut faciat differentiam inter corpora liberorum et seruorum, ita scilicet quod corpora seruorum sint fortia ad exercendum usum necessarium, qui eis competit, scilicet ad fodiendum in agro, et alia similia ministeria exercenda: sed corpora liberorum debent esse recta, idest bene disposita secundum naturam, et inutilia ad tales operationes seruiles, quod exigit complexio delicata; sed tamen debent esse utilia ad ciuilem uitam, in qua liberi homines conuersantur. Iste autem qui habet membra utilia ad ciuilem uitam, habet dispositionem diuisam ad bellicam oportunitatem et pacificam; ut scilicet tempore belli habeat membra apta ad pugnandum, et ad alia militaria opera, tempore uero pacis ad exercendum alia ciuilia opera. Et quamuis natura habeat inclinationem ad praedictam differentiam corporum causandam, tamen quandoque deficit in hoc, sicut etiam in omnibus aliis quae generantur et corrumpuntur, consequitur natura effectum suum ut in pluribus, deficit uero in paucioribus. Quando ergo in hoc natura deficit, accidit multoties contrarium ei quod dictum est, ut scilicet illi qui habent animas liberorum, habeant corpora seruorum, uel e conuerso. Est autem considerandum, quod philosophus hic inducit concludens ex praemissis, in quibus agebat de dispositione animae; quia cum corpus sit naturaliter propter animam, natura intendit formare tale corpus quale sit conueniens animae; et ideo intendit his qui habent animas liberorum dare corpora liberorum, et similiter de seruis. Et hoc quidem quantum ad interiores dispositiones semper consonat: non enim potest esse quod aliquis habeat animam bene dispositam, si organa imaginationis et aliarum uirium sensitiuarum sint male disposita: sed in figura, et quantitate exteriori et aliis dispositionibus exterioribus, potest inueniri dissonantia, ut hic dicitur. Deinde cum dicit quoniam et hoc manifestum etc., probat quod dixerat. Et primo quantum ad corpus. Secundo quantum ad animam, ibi, si autem in corpore et cetera. Dicit ergo primo, quod naturam inclinari ad hoc, quod faciat diuersa corpora seruorum et liberorum, ex hoc est manifestum: quia si inter aliquos inueniatur tanta differentia solummodo ex parte corporis, ut uideatur tantum alios excellere, ac si essent quaedam imagines deorum; sicut solemus communiter dicere, quando uidemus aliquos elegantis formae, quod uidentur esse sicut Angeli: tunc omnes dicerent, quod illi qui deficiunt a tanta elegantia formae corporalis, sunt digni ut seruiant eis qui superexcellunt, secundum illud species Priami digna est imperio. Et cum hoc sit manifestum in maxima differentia, idem etiam est sentiendum quantum ad intentionem naturae, si non fuerit tanta differentia. Deinde cum dicit si autem in corpore etc., probat idem ex parte animae: et dicit, quod si hoc est uerum ex parte corporis, quod illi qui deficiunt sunt digni seruire excellentibus, multo iustius est hoc determinari ex parte animae, quanto anima nobilior est corpore. Sed tamen excellentia pulchritudinis animae, non ita de facili potest cognosci, sicut pulchritudo corporis: et ideo magis uulgariter iudicatur, quod aliqui sint digni ad dominandum ex parte corporis quam ex parte animae. Ultimo autem concludit epilogando duas conclusiones intentas in hoc capitulo: scilicet quod quidam sunt naturaliter serui, et quidam naturaliter liberi: et quod his qui sunt naturaliter serui expedit seruire, et iustum est quod seruiant. Quod autem et qui contraria dicunt et cetera. Postquam philosophus ostendit, quod aliqui naturaliter sunt serui quibus expedit seruire et iustum est, hic ostendit, quod etiam contraria opinio est secundum modum aliquem uera. Et circa hoc duo facit. Primo ponit modum seruitutis, secundum quem negatur a quibusdam seruitus esse naturalis et iusta. Secundo super hoc dubitationem mouet et soluit, ibi, hoc itaque iustum et cetera. Dicit ergo primo, quod non difficile est uidere, quod illi qui dicunt contrarium his quae determinata sunt, asserendo scilicet nullam seruitutem esse naturalem et iustam, secundum modum aliquem recte dicunt. Dupliciter enim dicitur seruire et seruus. Unus quidem modus est secundum aptitudinem naturalem, ut supra dictum est. Sed etiam est aliquis seruus uel seruiens secundum legem inter homines positam. Est enim quaedam promulgatio legis ut illi qui sunt uicti in bello, dicantur esse serui eorum, qui contra eos praeualuerunt: et hoc iure quasi omnes gentes utuntur, unde et ius gentium nominatur. Deinde cum dicit hoc itaque iustum etc., mouet dubitationem de ista seruitute legali. Et circa hoc tria facit. Primo ponit diuersas opiniones. Secundo assignat rationes diuersitatis, ibi, causa autem huius dubitationis et cetera. Tertio soluit dubitationem, ibi, totaliter autem attendentes et cetera. Dicit ergo primo, quod multi qui intromiserunt se de legibus scribendis, scripserunt quod iustum praedictae legis est de numero iniquorum. Et introducit quemdam qui uocabatur rethora, cui durum uidebatur, si ille qui est passus uiolentiam sit seruus et subiectus ei qui potuit uiolentiam inferre, et non est melior, nisi quia est potentior. Unde quibusdam sic uidetur, quod scilicet sit iniquum: aliis autem uidetur alio modo: et ista diuersitas non solum est inter populares, sed etiam inter sapientes. Deinde cum dicit causa autem huius etc., assignat causam praedictae diuersitatis. Et primo proponit quiddam quod est manifestum. Secundo de quo sit dubitatio, ibi, sed de iusto solum et cetera. Dicit ergo primo, quod causa praemissae dubitationis, unde uariantur uerba sapientum, est ex hoc quod uirtus quae est per aliquem modum, idest siue per sapientiam, siue per constantiam, siue per fortitudinem corporalem, siue quocumque alio modo, si sortiatur successum, id est nisi contrarium eueniat per infortunium, potest maxime compati secum quod uiolentiam inferat: et sic manifestum est quod ille qui superat semper est in excessu alicuius boni, nisi per infortunium aliter accidat: et ex hoc uidetur quod uiolentia nunquam fit sine qualicumque uirtute eius qui uiolentiam infert: et hoc est per se manifestum. Deinde cum dicit sed de iusto solum etc., ostendit quid remaneat sub dubitatione: et dicit quod de hoc solum remanet dubitatio, utrum sit iustum quod propter excellentiam qualiscumque uirtutis aliqui debeant principari qui superant. Et ideo circa hoc sunt diuersae opiniones. Quidam enim dicunt quod hoc iustum praedictae legis est per beneuolentiam, id est in fauorem uictorum introductum, ut per hoc homines ad fortiter pugnandum incitarentur. Quibusdam autem uidetur quod hoc ipsum habet quamdam rationem iustitiae quod ille qui apparet melior, in hoc quod uincit principetur, secundum quod Salomon dicit in Prou.: manus fortium dominabitur; quae autem remissa est, tributis seruiet. Et hoc quidem ideo dicunt, quia si huiusmodi rationes operationum remoueantur de medio in primo aspectu apparet quod illae rationes quae dicunt quod non oportet principari et dominari illum qui est melior secundum uirtutem quae uictorum extitit, non habent aliquid quod sit efficax ad mouendum rationem, neque etiam habent aliquam probabilitatem, secundum ea quae communiter hominibus uidentur. Deinde cum dicit totaliter autem attendentes etc., soluit praedictam dubitationem. Et primo ostendit quo modo sit iustum seruire. Et secundo quomodo sit expediens, ibi, quod quidem igitur habet et cetera. Circa primum duo facit. Primo ponit solutionem. Secundo manifestat eam, ibi, principium enim contingit et cetera. Dicit ergo primo, quod ut totaliter et complete ueritatem huius dubitationis determinemus, dicendum est quod quidam attendentes ad quoddam iustum, idest ad iustum secundum quid quale potest esse in rebus humanis, quod quidem iustum lex tradit, ponunt seruitutem quae ex bello prouenit esse iustum: non autem dicunt quod omnino, id est simpliciter, sit iusta. Approbat igitur secundam opinionem, sed exponit eam, ostendens quod non loquebatur de iusto simpliciter, sed de iusto secundum quid, quale est iustum legis humanae. Dicitur enim iustum simpliciter quod est iustum secundum suam naturam: iustum autem secundum quid quod refertur ad commoditatem humanam, quam lex intendit, quia propter utilitatem hominum omnes leges positae sunt. Quia igitur hoc non est iustum secundum naturam quod quicumque ab hostibus uincuntur sint serui, cum plerumque contingat sapientes ab insipientibus superari, dicit hoc non esse simpliciter iustum; est tamen ad commodum humanae uitae. Est enim hoc utile et illis qui uincuntur, quia propter hoc a uictoribus conseruantur, ut saltem subiecti uiuant, unde et serui a seruando dicuntur; et etiam illis qui uincunt, quia per hoc homines incitantur ad fortius pugnandum: et quod sint aliqui fortes pugnatores expedit conuersationi humanae ad prohibendum multorum malitias. Si autem potuisset lex humana determinare efficaciter qui essent meliores mente, illos procul dubio, sequens naturam, dominos ordinasset. Sed quia hoc fieri non poterat, accepit lex aliud signum praeeminentiae, scilicet ipsam uictoriam quae prouenit ex aliqua excellentia uirtutis; et ideo statuit uictores esse dominos eorum qui uincuntur. Et ideo hoc iustum dicitur esse secundum quid, ut possibile fuit legem poni; non tamen est iustum simpliciter. Et tamen seruandum est etiam homini uirtuoso secundum mentem: quia cum bonum commune sit melius quam bonum proprium unius, non est infringendum quod conuenit bono publico, quamuis non conueniat alicui priuatae personae. Deinde cum dicit principium enim etc., manifestat solutionem praemissam. Et primo per rationes. Secundo per ea quae communiter dicuntur, ibi, propter quod ipsos non uolunt et cetera. Circa primum ponit duas rationes. Illud quod prouenit ex principio iniusto, non est simpliciter iustum: sed principium bellorum contingit esse iniustum, puta cum aliquis non habet iustam causam assumendi bellum: ergo seruitus quae sequitur ex tali bello non est simpliciter iusta. Secundam rationem ponit ibi, et indignum seruire etc.: quae talis est. Contingit per bellum aliquem superari cui indignum est seruire. Sed nullus potest dicere quod ille quem indignum est seruire, iuste sit seruus: ergo non potest dici quod seruitus quae est ex bello simpliciter sit iusta. Minorem autem probat: quia si aliquis diceret iuste seruum esse eum quem indignum est seruire, accideret quandoque eos qui sunt de nobilissimo genere esse seruos si caperentur in bello: et si contingeret eos uendi, sequeretur ulterius quod filii eorum essent serui ex seruis nati; quod uidetur esse inconueniens. Deinde cum dicit propter quod ipsos etc., probat propositum per ea quae communiter dicuntur. Et primo per ea quae communiter dicuntur de seruitute. Secundo per ea quae communiter dicuntur de libertate, ibi, eodem autem modo et cetera. Circa primum duo facit. Primo proponit dictum commune. Secundo ostendit qualiter intelligatur, ibi, et quidem cum hoc dicunt et cetera. Dicit ergo primo, quod propter praedictum inconueniens uitandum non uolunt homines dicere quod nobiles homines quando capiuntur in bello fiant serui; sed solum barbari cum capiuntur fiunt serui. Deinde cum dicit et quidem etc., ostendit quomodo intelligatur: et dicit quod illi qui hoc dicunt uidentur dicere solum de naturali seruitute quae est in barbaris propter defectum mentis, non autem est in nobilibus uiris captis in bello: quia, sicut supra dictum est, necesse est, ab ipso principio natiuitatis esse quosdam naturaliter seruos et quosdam non. Deinde cum dicit eodem autem modo etc., ponit ea quae dicunt homines de libertate. Et primo ponit dictum. Secundo ostendit quomodo sit intelligendum, ibi, cum autem hoc dicant et cetera. Dicit ergo primo, quod secundum eumdem modum loquuntur homines de ingenuitate, idest de libertate: nam ingenuus est, qui neque est seruus, neque libertus. Dicunt enim quod homines nobiles sunt ingenui non solum cum sunt apud seipsos, idest cum sunt in propria domo et potestate, sed etiam ubique terrarum: sed barbari qui sunt naturaliter serui, propter defectum rationis, solum domi sunt liberi propter defectum dominantium: ac si aliqui sint simpliciter liberi uel ingenui, scilicet qui sunt bene dispositi secundum mentem, alii autem secundum quid, sicut barbari. Et inducit ad confirmationem praemissorum uerba Theodecti poetae qui in sua elegia, idest tractatu de miseria, dixit: quis dignum reputabit quod addicatur seruituti ille qui ex utraque parte, scilicet patris et matris, processit ex nobilissima et diuina progenie, secundum errorem gentilium, qui magnos principes deos uocabant. Deinde cum dicit cum autem hoc dicant etc., ostendit qualiter id quod dictum est, sit intelligendum. Et dicit quod illi qui hoc dicunt, nihil aliud dicere uidentur quam quod libertas et seruitus, nobilitas et ignobilitas determinantur uirtute mentis: ita quod illi qui sunt uirtuosi secundum mentem sint liberi et nobiles, qui autem sunt uitiosi sunt serui et ignobiles, secundum quod dominus dicit in libro regum qui contemnunt me erunt ignobiles. Et hoc ideo, quia homines reputant dignum, quod sicut ex homine generatur homo et ex bestiis bestia, ita ex bonis uiris generatur bonus uir. Et inde processit honor nobilitatis, dum filii bonorum honorati sunt tamquam similes patribus in bonitate. Et uerum est quod natura habet inclinationem ad hoc faciendum: prouenit enim ex bona corporis complexione et natura quod aliqui inclinantur magis uel minus ad opera uirtutum uel uitiorum, sicut aliqui naturaliter sunt iracundi et aliqui mansueti: et haec quidem, scilicet natura corporalis, a patre deriuatur ad posteros, ut in pluribus, sicut et aliae dispositiones corporales, puta pulchritudo, fortitudo et alia huiusmodi: sed propter aliquod impedimentum, quandoque deficit. Et ideo ex bonis parentibus nascuntur multoties boni filii; sed propter aliquod impedimentum non potest natura semper hoc facere: et ideo quandoque ex parentibus bene dispositis ad uirtutem oriuntur filii male dispositi, sicut ex parentibus pulchris turpes filii, et ex magnis parui. Contingit etiam quod filii diuersificantur a parentibus in bonitate uel malitia non solum propter dispositionem naturalem corporis, sed etiam propter rationem quae non ex necessitate sequitur naturalem inclinationem: unde contingit quod homines qui sunt similes parentibus in dispositione naturali, propter aliam instructionem et consuetudinem sunt etiam in moribus dissimiles. Si igitur bonorum parentum filii sint boni, erunt nobiles et secundum opinionem et secundum ueritatem: si autem sint mali, erunt nobiles secundum opinionem, ignobiles autem secundum rei ueritatem: e contrario autem est de filiis malorum. Deinde cum dicit quod quidem igitur etc., ostendit quomodo seruire aliquibus sit expediens uel non: concludens epilogando ex praemissis quod dubitatio, quae supra mota est, habet quamdam rationem: ita quod quaedam libertatis et seruitutis distinctio non est secundum naturam, sed secundum legem: sed in quibusdam distinguitur per naturam: et in talibus expedit huic quod seruiat et illi quod dominetur, et hoc etiam iustum est. Et hoc probat: quia opportunum est quod unusquisque subiiciatur uel principetur secundum quod habet aptitudinem naturalem: unde et his qui habent aptitudinem naturalem ad hoc, expedit quod dominentur seruis: sed si male dominentur et contra aptitudinem naturalem, inutile est ambobus. Quod probat per hoc, quia uidemus quod idem expedit parti et toti: scilicet, ut pars contineatur in toto: et similiter corpori et animae, ut scilicet corpus regatur ab anima. Quod autem seruus comparetur ad dominum sicut corpus ad animam, supra dictum est; sed etiam comparatur ad ipsum sicut quaedam pars eius, ac si esset quoddam organum animatum quod esset quaedam pars corporis separata: hoc enim distinguit seruum a parte, ut supra dictum est. Et ideo patet ex praemissis, quod seruo et domino qui sunt digni esse tales secundum naturam expedit adinuicem quod unus sit dominus et alius sit seruus; et ideo potest esse amicitia inter eos, quia communicatio duorum in eo quod expedit utrique est ratio amicitiae. Sed illi qui non sic se habent adinuicem secundum naturam, sed solum secundum legem et uiolentiam, contrario modo se habent, quia non habent amicitiam adinuicem, nec expedit eis quod unus sit dominus et alius seruus. Manifestum autem et ex hiis et cetera. Postquam philosophus inquisiuit de ueritate opinionis ponentis seruitutem non esse naturalem, hic accedit ad inquirendum de alia opinione ponente, quod despotia et est eadem politicae, et quod est scientia quaedam. Et primo excludit primum modum. Secundo secundum, ibi, despotes quidem igitur et cetera. Circa primum duo facit. Primo ostendit quod despotia, idest dominatiua, non est idem quod politica. Secundo, quod oeconomica non est idem quod politica, ibi, et oeconomica quidem et cetera. Dicit ergo primo, quod ex praedictis potest esse manifestum, falsam esse opinionem quorumdam qui dicebant, quod despotia, idest dominatiua, et politica et quilibet principatus sunt unum ad inuicem: politica enim est principatus eorum qui sunt liberi secundum naturam, despotia autem est principatus seruorum. Dictum est autem supra, quod secundum diuersitatem subiectorum et principantium est diuersitas principatiua, ita quod meliorum subiectorum est melior principatus. Non est ergo idem principatus, despotia et politica, sed politica est praeeminentior. Deinde cum dicit et oeconomica quidem etc., ostendit differentiam politicae ad oeconomicam, sub qua despotia continetur, cum despotia sit principatus seruorum, oeconomica uero omnium qui habitant in domo, quorum quidam sunt serui et quidam liberi. Differt ergo oeconomica a politica in hoc, quod oeconomica est quaedam monarchia, idest principatus unius; omnis enim domus regitur ab uno qui est paterfamilias: sed politica est principatus liberorum et aequalium: unde commutantur personae principantes et subiectae propter aequalitatem, et constituuntur etiam plures principatus uel in uno, uel in diuersis officiis. Uidetur autem haec differentia non esse conueniens. Primo quidem, quia non omnis oeconomica uidetur esse monarchia, sed solum cum pater domum regit; cum uero uir et uxor dominentur, est aristocratia; cum uero fratres in domo, est thimocratia uel politica, ut dicitur in octauo Ethicorum. Secundo etiam quia monarchia est una politiarum, ut in tertio dicetur. Dicendum autem ad primum, quod philosophus loquitur hic de domus principatu secundum optimum suum statum qui perseuerare potest: quod autem fratres principentur in domo, hoc non est ad semper, sed quousque haereditatem diuidant, et unusquisque domum suam regat. Principatus autem uxoris in domo non est simpliciter, sed secundum quid, cum et ipsa sit subiecta uiro; et si aliter accidat, est inordinatio et corruptio domus. Ad secundum dicendum, quod hic loquitur de principatu politicae, secundum quod politicum distinguitur a regali, ut supra habitum est. Deinde cum dicit despotes quidem igitur etc., improbat praedictam opinionem quantum ad hoc, quod ponebat despotiam esse scientiam. Et primo ostendit, quod non est scientia. Secundo, quod habet quamdam scientiam adiunctam, ibi, scientia autem utique erit. Dicit ergo primo, quod despotes non dicitur secundum scientiam, quia scilicet sciat dominari, sed ex eo quod est sic dispositus secundum naturam uel legem quod dominetur; et similiter dicendum est de seruo et libero. Sed despotia est qua aliquis denominatur despotes: ergo despotia non est scientia. Deinde cum dicit scientia autem etc., ostendit quod despotia habet scientiam adiunctam. Et circa hoc duo facit. Primo proponit quod intendit, dicens, quod est quaedam scientia despotica, idest dominatiua, et quaedam seruilis. Secundo ibi, seruilis quidem etc., manifestat de utraque. Et primo de seruili. Secundo de despotica, ibi, despotica autem et cetera. Dicit ergo primo, quod seruilis scientia est qualem quidam in ciuitate Syracusanorum docuit, qui accepto pretio docuit pueros quaedam ancillaria ministeria, idest docuit eos facere quaedam ministeria, quae ancillae facere consueuerunt uel alii serui. Et haec scientia ad plus se extendit, ad praeparanda pulmenta, et alia huiusmodi ministeria facienda. Quorum tamen ministeriorum differentia attendatur secundum duo: scilicet secundum dignitatem et necessitatem: quaedam enim sunt honorabiliora, tamen minus necessaria, sicut ministerium de delicatis cibariis praeparandis: quaedam autem sunt ministeria magis necessaria, sed minus honorabilia, sicut ministerium de pane faciendo. Unde et prouerbium inoleuit, quod non omnes serui sunt aequales, sed seruus praefertur seruo, sicut dominus domino. Quia igitur talia ministeria sunt seruorum, manifestum est quod omnes tales scientiae sunt seruiles: unde ad harum differentiam dicuntur aliquae artes liberales, quae deputantur ad actus liberorum. Deinde cum dicit despotica autem etc., manifestat quae sit despotica scientia. Et circa hoc tria facit. Primo manifestat propositum. Secundo ostendit conditionem despoticae scientiae, ibi, est autem haec scientia et cetera. Tertio agit de quadam scientia affini, ibi, acquisitiua autem et cetera. Dicit ergo primo, quod despotica scientia dicitur per quam aliquis scit bene uti seruis, non autem illa per quam aliquis acquirit seruos. Et hoc probat per hoc, quod aliquis dicitur despotes, idest dominus, non in possidendo, idest in acquirendo seruos, sed magis in hoc quod utitur ipsis. Deinde cum dicit est autem haec scientia etc., ostendit conditionem huius scientiae; et dicit, quod haec scientia non est magnae aestimationis aut uenerationis. Et hoc probat primo per rationem: quia scilicet dominatiua scientia in hoc consistit, ut homo sciat uti seruis praecipiendo eis: et hoc non est magnum: eadem enim sunt quae scire oportet seruum ad faciendum, et dominum ad praecipiendum: unde patet quod non est magni momenti talis scientia. Secundo manifestat idem per consuetudinem humanam: quia enim haec scientia non reputatur alicuius momenti, ideo quicumque possunt se expedire ut non patiantur hoc malum, idest ut non impediantur circa curam seruorum, ipsi expediunt se et uacant uel uitae politicae uel uitae ciuili, uel uitae philosophicae; curam autem seruorum committunt alicui procuratori. Deinde cum dicit acquisitiua autem etc., quia dixerat, quod despotica scientia non consistit in acquirendo seruos, subdit quod quaedam alia scientia est acquisitiua seruorum, quae differt et a seruili et a despotica: et haec est multiplex. Exemplificat autem de duabus: per quarum unam acquirit homo homines in seruos, et haec est scientia peragendi iusta bella, in quibus qui capiuntur iure serui efficiuntur si autem bellum esset iniustum, non esset iusta acquisitio seruorum, unde non esset secundum scientiam; alia autem scientia est, per quam homo acquirit bestias in seruos, et ista est scientia uenandi. Ultimo autem epilogando concludit, quod de domino et seruo intantum determinatum sit. Totaliter autem de omni possessione et cetera. Postquam philosophus determinauit de domino et seruo, qui est possessio quaedam, hic determinat communiter de omni possessione. Et diuiditur in partes duas. In prima determinat de ea quantum ad scientiam. In secunda quantum ad usum, ibi, quoniam autem quae ad scientiam et cetera. Circa primum duo facit. Primo dicit de quo est intentio. Secundo mouet dubitationes, ibi, primum quidem igitur et cetera. Dicit ergo primo, quod quia dictum est de seruo, quod seruus est quaedam possessio, oportet considerare eo modo, quo tractauimus de seruo, uniuersaliter de omni possessione, et de arte quae est de pecuniis. Deinde cum dicit primum quidem igitur etc., mouet quasdam dubitationes. Primo mouet eas. Secundo incipit eas soluere, ibi, quod quidem igitur et cetera. Prima autem dubitatio diuiditur in duas; quarum prima est, utrum ars pecuniatiua, idest acquirendi pecunias, sit omnino eadem oeconomiae, uel sit potius pars quaedam ipsius; aut non sit eadem, neque pars, sed potius subministratiua. Manifestum est enim, quod pecuniatiua aliquo modo ad oeconomicam pertinet: unde oportet quod aliquo istorum modorum se habeat ad eam. Non autem idem est, quod aliqua ars sit pars alterius, et quod sit subministratiua ei; nam ars dicitur esse pars alterius artis, quae considerat partem eius, quod considerat alia ars; sicut ars quae facit cultellum, est ars fabrilis, quia cultellus est quaedam species operum ex ferro factorum. Ars autem subministratiua dicitur, quae facit aliquid in ministerium alterius artis, sicut ars quae fodit ferrum, subministrat arti fabrili. Et quia pecunia est in ministerium domus, ideo magis uidetur esse subministratiua quam pars. Et ideo mouet secundam dubitationem. Inuenitur enim, quod una ars ministrat alii dupliciter. Uno modo praeparando ei organum quo operatur; sicut ars quae facit pectinem cum quo texitur, ministrat arti textili proprium instrumentum. Alio modo, quia exhibet ei materiam qua operatur; sicut ars quae praeparat aes deseruit arti quae facit statuam ex aere, et illa quae praeparat lanam deseruit textori. Est ergo dubitatio, utrum ars acquirendi pecuniam deseruiat oeconomicae, sicut praeparans materiam, uel sicut praeparans instrumentum. Deinde cum dicit quod quidem igitur etc., incipit soluere praedictas dubitationes. Et primo ostendit, quod pecuniatiua non est eadem oeconomicae. Secundo inquirit, utrum sit pars eius, aut subministratiua uel potius sit aliquid extraneum ab ea, ibi, utrum autem pars ipsius est et cetera. Primo ergo soluit primam dubitationem, ostendens quod pecuniatiua non sit omnino eadem oeconomicae: quia ad pecuniatiuam pertinet acquirere pecunias, ad oeconomicam autem pertinet uti eis. Nulla enim alia ars est, ad quam pertineat uti his quae sunt utilia domui, nisi oeconomicae. Manifestum est autem etiam in aliis, quod ars quae utitur est alia ab ea quae facit uel acquirit; sicut ars gubernatoria est alia a nauifactiua; ergo oeconomica est alia a pecuniatiua. Ex quo etiam manifestum est, quod pecuniatiua magis est ministratiua quam pars: semper enim ars factiua deseruit arti utenti, sicut quae facit fraenum militari. Ex quo etiam manifestum fit, quod pecuniatiua magis subministrat per modum praeparantis instrumenta, quam per modum praeparantis materiam. Pecunia enim et omnes diuitiae sunt quaedam instrumenta oeconomicae, ut infra dicetur. Deinde cum dicit utrum autem pars ipsius est etc., inquirit, utrum pecuniatiua sit pars oeconomicae uel aliquid extraneum ab ipsa; et diuiditur in partes duas. In prima mouet dubitationem. In secunda prosequitur eam, ibi, si enim est pecuniatiuae et cetera. Dicit ergo primo, quod cum pecuniatiua non sit eadem oeconomicae, quae uniuersaliter utitur diuitiis et possessionibus, dubitari potest, utrum pecuniatiua sit quaedam pars ipsius oeconomicae, aut sit altera species ab oeconomica. Deinde cum dicit si enim est pecuniatiuae etc., prosequitur praedictam dubitationem. Et primo ostendit differentiam pecuniatiuae ad aliam possessiuam. Secundo determinat propositam quaestionem, ibi, palam autem et quod dubitabant et cetera. Circa primum tria facit. Primo mouet dubitationem de differentia pecuniatiuae ad alias possessiuas. Secundo determinat de alia possessiua, ibi, insuper species multae ciborum et cetera. Tertio determinat de pecuniatiua, ibi, est autem genus aliud et cetera. Dicit ergo primo, quod cum ad pecuniatiuam pertineat considerare, unde pecuniae acquirantur; multa autem alia possidentur praeter pecuniam, sicut terrae nascentia et alia huiusmodi: quaestio est de agricultura per quam aliquae diuitiae acquiruntur, utrum sit quaedam pars pecuniatiuae, uel aliud genus artis: et quia agricultura ordinatur ad acquirendum cibum, eadem quaestio potest moueri de arte quae ordinatur ad acquirendum uniuersaliter cibum. Deinde cum dicit insuper species multae etc., soluit propositam quaestionem. Et primo diuidit acquisitionem ciborum in multas partes. Secundo ostendit qualis sit, ibi, talis quidem igitur acquisitio et cetera. Circa primum duo facit. Primo ostendit diuersitatem ciborum in animalibus. Secundo in hominibus, ibi, similiter autem et hominum et cetera. Dicit ergo primo, quod multae sunt ciborum species; et ex hoc diuersificantur modi uiuendi tam in animalibus quam in hominibus: cum enim non sit possibile uiuere sine cibo, necesse est quod secundum differentiam ciborum differat modus uiuendi in animalibus: uidemus enim quod quaedam bestiae uiuunt congregata in multitudine et quaedam uiuunt dispersa et separata secundum quod expedit ad cibum ipsorum; quaedam enim ipsorum sunt animalifaga, id est comedentia animalia, fagi enim in Graeco idem est quod comedere; quaedam uero comedunt fructus, quaedam uero comedunt indifferenter omnia. Unde natura distinxit uitas eorum, secundum cibos quos eligunt naturaliter, et secundum quod uiuunt in desidia uel in pugna: nam ea quae comedunt animalia alia oportet esse pugnatiua et quod dispersa uiuant, aliter enim non possent cibum inuenire; sed animalia quae comedunt cibum, qui de facili potest inueniri, uiuunt simul. Et quia in quolibet dictorum generum diuersa sunt delectabilia diuersis animalibus; non enim omnia animalia comedentia carnes delectantur in eisdem carnibus, et similiter nec omnia animalia comedentia fructus delectantur in eisdem fructibus: inde contingit quod etiam animalium quae comedunt carnes, sunt diuersi modi uiuendi, et similiter eorum quae comedunt fructus. Deinde cum dicit similiter autem et hominum etc., ostendit diuersitatem ciborum in hominibus: et dicit quod etiam secundum diuersitatem ciborum in multis differunt uitae hominum. Tripliciter enim acquirunt aliqui nutrimentum. Quidam enim acquirunt cibum, neque laborant neque depraedant; et isti sunt otiosissimi: scilicet pastores: quia cibus qui fit a domesticis animalibus, puta ab ouibus, absque labore fit hominibus uiuentibus in otio; sed hunc solum laborem habent quod cum fuerit necessarium pecoribus propter pascua transire de loco ad locum, tunc et ipsi coguntur sequi tamquam si colerent quemdam agrum qui uiueret et moueretur. Alii uero sumunt nutrimentum ex praeda, uel quam acquirunt ab hominibus, sicut latrones, uel quam acquirunt ex aquis stagnorum, paludum, fluuiorum et in aliis, sicut piscatores; uel ex agris et siluis, sicut uenatores auium et bestiarum. Tertium genus uiuendi est quod pluribus hominum conuenit quod uiuunt ex his quae nascuntur in terra et ex domesticis fructibus: et isti habent cibum elaboratum. Hae igitur sunt plurimum uitae hominum: praeter eos enim qui habent cibum elaboratum et qui uiuunt de negotiatione, de qua infra agetur, sunt quatuor uitae simplices: scilicet pascualis, furatiua, piscatiua et uenatiua, ut ex dictis patet: sed cum uita hominum sit deficientissima eo quod multis indiget, quidam ad hoc quod per se sibi sufficiant, in omnibus miscent praedictas uitas; et ita delectabiliter uiuunt supplentes sibi ex una quod deest sibi ex altera: sicut quidam exercent simul uitam pascualem et furatiuam, quidam simul agricultiuam et uenatiuam, et similiter alias uitas secundum quod unicuique est opportunum. Deinde cum dicit talis quidem igitur etc., ostendit qualis sit praedicta possessiua quae est acquisitiua cibi. Et primo ostendit quod est naturalis. Secundo quod est pars oeconomicae, ibi, una quidem igitur species et cetera. Tertio quod non est infinita, ibi, et uidentur uerae diuitiae et cetera. Circa primum ponit talem rationem. Sicut natura prouidet animalibus statim in prima eorum generatione, ita et postquam eorum generatio fuerit perfecta. Prouidet autem eis de nutrimento in prima eorum generatione: et hoc patet in diuersis animalibus: sunt enim quaedam animalia non generantia animal perfectum, sed faciunt oua, sicut aues uel uermes quosdam loco ouorum, sicut patet in formicis et in apibus et in aliis huiusmodi: et huiusmodi animalia coekpariunt, id est simul pariunt cum propriis foetibus tantum de nutrimento quantum sufficere possit, quousque animal generatum perueniat ad perfectum: sicut patet in ouo, cuius rubeum cedit in nutrimentum pulli qui generatur ex albo oui, et hoc quamdiu pullus est intra testam; simile est in uermibus. Quaedam autem animalia sunt quae generant animal perfectum, sicut equus et alia huiusmodi; et in talibus animalia quae pariunt habent usque ad aliquod tempus cibum in seipsis ab nutrimentum genitorum, qui quidem cibus uocatur lac. Et sic patet quod in prima generatione natura prouidet animalibus de cibo. Unde manifestum est quod postquam iam animalia sunt perfecta, natura prouidet eis de cibo: ita quod plantae sunt propter alia animalia, ut ex eis nutriantur; alia uero animalia sunt propter homines: domestica quidem et propter cibum et propter alias utilitates: syluestria uero, etsi non omnia, tamen plurima eorum cedunt in cibum hominis, uel aliquo alio modo in auxilium eius, inquantum homo ex eis acquirit uestitum, scilicet de pellibus eorum; uel etiam alia instrumenta, ut puta de cornibus, ossibus, aut dentibus. Et sic manifestum est quod homo indiget ad suam uitam aliis animalibus et plantis. Sed natura, neque dimittit aliquid imperfectum, neque facit aliquid frustra; ergo manifestum est quod natura fecit animalia et plantas ad sustentationem hominum. Sed quando aliquis acquirit id quod natura propter ipsum fecit, est naturalis acquisitio: ergo possessiua qua huiusmodi acquiruntur, quae pertinent ad necessitatem uitae, est naturalis, et pars eius est praedatiua, qua oportet uti et ad bestias quae naturaliter sunt subiectae homini, et ad homines barbaros qui sunt naturaliter serui, ut supra dictum est, ac si hoc sit primum iustum bellum secundum naturam. Dixit autem praedatiuam esse partem huius possessiuae, quia alia pars est agricultura, quae acquirit nutrimentum ex plantis. Deinde cum dicit una quidem igitur etc., concludit ex praemissis quod quaedam naturalis species possessiuae de qua iam dictum est, est pars quaedam oeconomicae, secundum quod pars dicitur esse quae est subministratiua: subministrat enim non solum oeconomicae, sed etiam politicae; et hoc ideo, quia oportet ad actum politici et oeconomici, ut existant aut acquirantur et illae res quae thesaurizantur ad necessitatem uitae et utilitatem communitatis, tam domus quam ciuitatis; quia neque domus neque ciuitas potest gubernari sine necessariis uitae. Deinde cum dicit et uidentur uerae diuitiae etc., ostendit quod praedicta possessiua non est infinita. Et dicit quod uerae diuitiae sunt ex huiusmodi rebus quibus subuenitur necessitati naturae. Ideo autem istae sunt uerae diuitiae, quia possunt tollere indigentiam et facere sufficientiam habenti eas, ut scilicet homo sit sibi sufficiens ad bene uiuendum. Sunt autem quaedam aliae diuitiae, quarum possessio est infinita, ut infra dicetur; de quibus Solon qui fuit unus de septem sapientibus dixit in suo poemate, quod nullus terminus diuitiarum potest praefiniri hominibus: unde tales non sunt uerae diuitiae, quia non replent hominis appetitum. Quod autem diuitiae quae consistunt ex rebus necessariis ad uitam, sint finitae, probat tali ratione. Nullius actus instrumentum est infinitum neque multitudine neque magnitudine: ars enim fabrilis non habet infinitos martellos, neque etiam unum martellum infinitum. Sed praedictae diuitiae sunt quaedam organa oeconomici et politici, quia eis utuntur ad gubernationem domus uel ciuitatis, ut dictum est. Ergo huiusmodi diuitiae non sunt infinitae, sed est eis aliquis terminus. Et ultimo epilogando concludit quod est quaedam naturalis possessiua quae est necessaria et oeconomicis et politicis; et propter quam causam, manifestum est ex dictis. Est autem genus aliud et cetera. Postquam philosophus determinauit de una parte possessiuae quae est acquisitiua cibi et aliorum necessariorum uitae, hic determinat de alia possessiua quae appellatur pecuniatiua. Et circa hoc duo facit. Primo proponit conditionem ipsius. Secundo determinat de ea, ibi, sumamus autem de ipsa et cetera. Circa primum tria determinat de hac secunda parte possessiuae. Primo enim determinat nomen eius; dicens quod uocatur pecuniatiua, quia scilicet insistit circa acquisitionem pecuniarum. Secundo dicit de ea, quod quia acquisitio pecuniarum est in infinitum, propter istam partem possessiuae uidetur hominibus quod nullus sit terminus diuitiarum et possessionis: multi enim reputant quod haec pars possessiuae sit una et eadem cum praemissa, propter uicinitatem, quam habet cum ipsa. Tertio ponit comparationem huius possessiuae ad praemissam: et dicit quod neque est eadem cum praedicta, neque tamen longe distat ab ea. Quod autem non sit eadem, manifestat per hoc quod praedicta pars possessiuae, quae est acquisitiua cibi et aliorum necessariorum uitae, est naturalis; sed haec quae est acquisitiua pecuniae, non est naturalis. Denarii enim non sunt adinuenti a natura, sed per quamdam experientiam et artem sunt introducti; ideo autem dixit, quod non longe distant, quia pro denariis etiam necessaria uitae haberi possunt et e conuerso. Deinde cum dicit sumamus autem etc., incipit determinare naturam pecuniatiuae. Et quia pecunia est inuenta propter commutationes faciendas, ideo circa hoc tria facit. Primo ostendit quomodo commutatio se habeat ad res commutatas. Secundo determinat de commutatione naturali, ibi, est enim permutatiua omnium et cetera. Tertio determinat de commutatione pecuniaria, ibi, ex hac tamen facta est illa et cetera. Dicit ergo primo, quod ad considerandum de pecuniatiua debemus hinc accipere principium: est enim uniuscuiusque rei duplex usus: et conueniunt in hoc quod uterque est secundum se et non per accidens: differunt autem in hoc quod unus eorum est proprius usus rei, alius autem non est proprius sed communis. Sicut duplex est usus calceamenti: unus quidem proprius, scilicet calciatio, ad hunc enim usum factum est calciamentum; alius autem non est proprius, scilicet commutatio, non enim ad hoc est factum calciamentum ut homo commutet ipsum; sed tamen homo sic potest uti calceamento ut commutet ipsum uel pro pane, uel pro cibo. Et quamuis commutatio non sit proprius usus calceamenti, est tamen usus eius per se et non secundum accidens: quia ille qui commutat ipsum, utitur eo secundum ualorem suum. Et sicut dictum est de calceamento, ita intelligendum est de omnibus aliis rebus quae ab homine possideri possunt. Deinde cum dicit est enim permutatiua etc., determinat de commutatione naturali; et circa hoc tria facit. Primo ostendit quorum sit ista commutatio. Secundo quomodo est introducta, ibi, in prima igitur communitate et cetera. Tertio quomodo se habet ad naturam, ibi, talis quidem igitur commutatiua et cetera. Dicit ergo primo, quod permutatio potest fieri de omnibus rebus. Et prima quidem commutatio incoepit a rebus quae natura ministrat ad necessitatem humanae uitae, eo quod de his quidam homines plura habebant, quidam pauciora, sicut quidam habebant plus de uino, alii autem plus de pane: unde oportuit quod commutarent: et intantum fiebat commutatio, quousque unusquisque habebat quod sibi sufficiebat. Unde manifestum est quod cum denarii non sint a natura sicut dictum est, campsoria, quae est permutatio denariorum, non est a natura. Deinde cum dicit in prima quidem igitur etc., ostendit quomodo est introducta talis permutatio: et dicit quod in prima communitate, quae est communitas unius domus, non erat opus aliqua tali commutatione, eo quod omnia necessaria uitae erant patrisfamilias, qui omnia prouidebat: sed quando iam facta est amplior communitas, scilicet uici et ciuitatis, propter hoc quod aliqui hominum communicabant cum omnibus, inter quos non poterat fieri commutatio; alii uero erant separati et in multis aliis rebus: ideo necessarium fuit illarum rerum, quae diuisae erant, fieri commutationes, ut scilicet dum unus acciperet ab alio quod alter habebat ipse retribueret ei quod ipse habebat: quod adhuc seruatur apud multas barbaras nationes apud quas non est usus denariorum, quae nihil plus commutant, nisi ea quae sunt eis opportuna ad uitam, sicut dando et accipiendo uinum et triticum et alia huiusmodi. Deinde cum dicit talis quidem igitur etc., concludit ex praemissis quod talis commutatiua non est praeter naturam, quia est de rebus quas natura ministrat; neque est species pecuniatiuae, quia non fit per denarios. Et quod non sit praeter naturam, probat per hoc quod est in supplementum per se sufficientiae, idest ut homo per huiusmodi commutationem habeat ea quae sunt necessaria sufficienter ad sustentationem humanae uitae. Deinde cum dicit ex hac tamen etc., determinat de commutatione pecuniaria; et circa hoc duo facit. Primo ostendit quomodo haec commutatio est per rationem inuenta, cum non sit a natura. Secundo ostendit quod sit infinita, ibi, et infinitae utique diuitiae et cetera. Circa primum tria facit. Primo determinat de prima inuentione pecuniariae commutationis. Secundo de quadam commutatione pecuniaria superueniente, ibi, facto igitur iam numismate et cetera. Tertio determinat de pecuniatiua quae est circa huiusmodi commutationes, ibi, propter quod uidetur pecuniatiua et cetera. Dicit ergo primo, quod ex prima commutatione quae erat ipsarum rerum necessariarum adinuicem, processit quaedam alia commutatio secundum rationem inuenta. Cum enim auxilium hominum adinuicem per commutationes esset factum magis peregrinum, quia scilicet homines non solum ad propinquos sed etiam ad remotos coeperunt uti commutatione, adducendo ad se ea quibus indigebant et mittendo illis ea in quibus ipsi abundabant; propter istam necessitatem inuentus est usus denariorum, eo quod non poterant de facili portari ea quae sunt necessaria secundum naturam ad remotas terras, puta uinum, aut triticum, aut aliquid huiusmodi. Et ideo ad huiusmodi commutationes in remotis faciendas ordinauerunt quod aliquid sibiinuicem darent et acciperent, quod de facili et expedite portari posset, et tamen de se haberet aliquam utilitatem: et huiusmodi sunt metalla, puta aes, ferrum et argentum et alia huiusmodi: haec enim sunt secundum se utilia, inquantum ex eis fiunt uasa uel aliqua instrumenta, et tamen de facili portari poterant ad remotum, quia modicum de istis, propter eorum raritatem, ualebat multum de aliis rebus; sicut etiam modo homines qui debent longum iter peragere pro suis expensis loco denariorum aereorum, portant argenteos uel aureos. Propter praedictam autem necessitatem commutationis ad loca remota, primo fuit determinatum metallum solo pondere et magnitudine, sicut apud quasdam gentes habentur formae argenti non monetati; sed postea ut homines liberarentur a necessitate mensurandi uel ponderandi impresserunt aliquem characterem quod imponitur in signum quod metallum sit tantae quantitatis: sicut etiam in aliquibus locis imponuntur quaedam signa publica ad mensuram uini uel frumenti. Sic ergo patet quod primo denarii sunt inuenti pro commutatione rerum necessariarum. Deinde cum dicit facto igitur etc., determinat de alia commutatione superueniente; et dicit quod postquam iam facti sunt denarii ex praedicta commutatione quae est ex necessitate facta propter res necessarias ex remotis locis habendas, subintroducta est species commutationis pecuniariae secundum quam denarii pro denariis commutantur: et haec uocatur campsoria, qua scilicet utuntur campsores denariorum. Et hoc quidem primo factum est simpliciter et quasi a casu; puta quod ex aliquibus terris in alias aliqui denarios transferentes carius eos expenderunt quam acceperint: unde postea per experientiam factum est artificiale, ut homo scilicet consideret de quo loco denarii transmutati et quomodo possint facere maximum lucrum; et hoc pertinet ad artem campsoriam. Deinde cum dicit propter quod uidetur etc., determinat de pecuniatiua; et circa hoc duo facit. Primo concludit ex praemissis quae sit materia et actus huius artis. Secundo determinat quamdam dubitationem, ibi, etenim diuitias et cetera. Concludit ergo ex praemissis, quod ex quo incoeperunt denarii ad denarios commutari propter lucrum quodam artificiali modo, ars quae est circa denarios uocatur pecuniatiua; et actus eius est quod possit considerare unde possit prouenire homini multitudo pecuniarum: ad hoc enim est ordinata, sicut ad finem, ut faciat multitudinem pecuniarum et diuitiarum. Deinde cum dicit etenim diuitias etc., determinat quamdam dubitationem circa praemissa. Quia enim dixerat quod pecuniatiua est factiua diuitiarum et pecuniarum, posset aliquis dubitare, utrum sint omnino idem pecuniae et diuitiae. Circa hoc ergo tria facit. Primo ponit quorumdam opinionem. Secundo inducit rationes in contrarium, ibi, aliquando autem rursus et cetera. Tertio concludit determinationem ueritatis, ibi, propter quod quaerunt et cetera. Dicit ergo primo, quod multoties homines opinantur quod diuitiae nihil aliud sint quam multitudo pecuniarum, eo quod pecuniatiua et campsoria, cuius finis est multiplicare diuitias, tota consistit circa pecunias, sicut circa propriam materiam. Deinde cum dicit aliquando autem etc., ponit opinionem contrariam; dicens quod aliquando uidetur fatuitas quaedam dicere quod nihil eorum quae sunt secundum naturam sint diuitiae, puta triticum et uinum et alia huiusmodi: et quod totae diuitiae sint denarii introducti per legem. Et ad hoc introducit duas rationes: quarum prima est, quia non sunt uerae diuitiae illae quae uariata hominum dispositione, nullam dignitatem neque utilitatem habent ad necessitatem uitae: sed transmutata dispositione hominum qui utuntur diuitiis denarii nullius sunt pretii, nec aliquid afferunt ad necessitatem uitae; puta si placeat regi uel communitati, quod non ualeant. Ergo stultum est dicere quod diuitiae totaliter nihil sint nisi multitudo pecuniarum. Secundam rationem ponit, ibi, et numismate diues etc. quae talis est. Inconueniens est dicere quod ille qui est diues, indigeat cibo uel pereat fame: sed multoties potest contingere quod homo abundans in denariis egeat cibo et moriatur fame, sicut dicitur fabulose de quodam Meda nomine, quod, propter hoc quod habebat insatiabile desiderium pecuniae, petiit a Deo et impetrauit quod omnia quae sibi exhiberentur fierent aurea; et sic peribat fame habens multitudinem auri omnibus cibis sibi appositis conuersis in aurum: ergo denarii non sunt uerae diuitiae. Deinde cum dicit propter quod quaerunt etc., concludit determinationem ueritatis; et dicit quod illi qui recte sapiunt, propter praedictas rationes dicunt aliud esse diuitias et pecuniam, siue pecuniatiuam: sunt enim quaedam diuitiae secundum naturam, scilicet de rebus necessariis ad uitam, sicut supra dictum est; et talis acquisitio diuitiarum proprie pertinet ad oeconomicam: sed illa pecuniatiua quae est campsoria multiplicat pecunias non omnibus modis, sed solum per denariorum permutationem: unde tota consistit circa denarios: quia denarius est principium et finis talis commutationis, dum denarius pro denario datur. Patet igitur secundum hoc, quod ditiores sunt qui abundant in rebus necessariis ad uitam uere loquendo, quam illi qui abundant in denariis. Et infinitae utique diuitiae et cetera. Postquam ostendit philosophus quomodo pecuniatiua commutatio est introducta per legem, hic ostendit quomodo sit infinita talis acquisitiua pecuniae: et circa hoc duo facit. Primo ostendit propositum. Secundo assignat causam praemissorum, ibi, causa autem huius dispositionis et cetera. Circa primum duo facit. Primo ostendit propositum. Secundo soluit ex hoc quamdam dubitationem, ibi, propter quod sic quidem et cetera. Dicit ergo primo, quod diuitiae quae acquiruntur ab hac pecuniatiua, scilicet campsoria, quae tota est circa denarios, est infinita: et hoc probat tali ratione. Desiderium finis in unaquaque arte est in infinitum; desiderium autem eius, quod est ad finem, non est in infinitum, sed habet terminum secundum regulam et mensuram finis: sicut ars medicinalis intendit ad sanandum in infinitum, cum inducit sanitatem quantamcumque potest; sed medicinam non dat quantamcumque potest, sed secundum mensuram, quae est utilis ad sanandum; et ita est in aliis artibus. Et ratio huius est, quia finis est secundum se appetibilis: quod autem secundum se est tale, si magis fuerit, erit magis tale: sicut si album disgregat uisum, magis album, magis disgregat. Sed pecuniae se habent ad pecuniatiuam campsoriam, sicut finis: haec enim intendit acquirere pecunias. Ad oeconomicam autem non se habent sicut finis, sed sicut ordinatum ad finem qui est gubernatio domus; ergo pecuniatiua quaerit pecunias absque termino, oeconomica autem cum aliquo termino. Deinde cum dicit propter quod sic quidem etc., soluit dubitationem quamdam ex praemissis. Et circa hoc duo facit. Primo mouet eam. Secundo soluit, ibi, causa autem etc. Dicit ergo primo, quod propter praedictam rationem uidetur quod necessarium sit esse aliquem terminum diuitiarum in oeconomica: sed si quis consideret in his quae accidunt uidetur esse contrarium: omnes enim oeconomici augent denarios in infinitum, uolentes habere denarios pro rebus quae sunt ad usum uitae. Deinde cum dicit causa autem etc., soluit praemissam dubitationem; et dicit quod causa praedictae diuersitatis uidetur esse propinquitas utriusque pecuniatiuae; illius scilicet quae deseruit oeconomicae, quae quaerit pecunias pro commutatione rerum necessariarum, et campsoriae, quae quaerit denarios propter seipsos: utriusque enim pecuniatiuae est idem actus, scilicet acquisitio pecuniarum, sed non eodem modo: sed in pecuniatiua oeconomica hoc ordinatur ad alium finem, scilicet ad gubernationem domus; in pecuniatiua autem, scilicet campsoria, ipsa augmentatio pecuniae est finis; et ideo propter propinquitatem campsoriae ad oeconomicam uidetur quibusdam oeconomis quod sit eorum officium illud quod pertinet ad campsores, ut scilicet instent ad conseruandum et multiplicandum denarios in infinitum. Deinde cum dicit causa autem etc., assignat causam eius quod dixerat, quod dispensatores domorum interdum perseuerant ad augendum pecunias in infinitum. Et quia ex causa, quam assignat, sequuntur quaedam abusiones; ideo haec pars diuiditur in tres secundum tres abusiones quas ponit. Secunda pars incipit ibi, et altera species et cetera. Tertia ibi, et si pro non per pecuniatiuam et cetera. Dicit ergo primo, quod causa huius dispositionis, quod scilicet dispensatores domorum quaerunt augere pecuniam in infinitum, est, quia homines student ad uiuendum qualitercumque, non autem ad uiuendum bene, quod est uiuere secundum uirtutem. Si enim intenderent uiuere secundum uirtutem, essent contenti his quae sufficiunt ad sustentationem naturae: sed quia praetermisso hoc studio, student ad uiuendum unusquisque secundum suam uoluntatem, ideo unusquisque intendit acquirere ea per quae possit suam uoluntatem implere: et quia concupiscentia hominum tendit in infinitum; ideo in infinitum desiderant ea per quae possint satisfacere suae concupiscentiae. Quidam etiam sunt qui habent studium, ut bene uiuant; sed ei quod est bene uiuere, addunt id quod pertinet ad delectationes corporales: dicunt enim non esse bonam uitam, nisi cum talibus delectationibus homo uiuat; et ideo quaerunt ea per quae possunt implere delectationes corporales: et quia hoc uidetur hominibus posse euenire per multitudinem diuitiarum; ideo omnis cura eorum esse uidetur ad acquirendum multas pecunias. Et est considerandum quod assignat causam eorum, quae pertinent ad dispensatorem domus, ex intentione humanae uitae, quia dispensator domus habet pro fine bonam uitam eorum quae sunt in domo. Sic igitur prima abusio est, quod homines propter hoc quod non habent rectum studium bonae uitae, intendunt ad acquirendum pecunias in infinitum. Deinde cum dicit et altera species etc., ponit secundam abusionem. Quia enim dispensatores domorum student circa acquisitionem pecuniarum propter hoc inducitur in curam domus altera species pecuniatiuae, scilicet campsoria, praeter eam quae est propria oeconomicae, scilicet acquisitio rerum necessariarum ad uitam: sed quia in excessu intendunt frui delectationibus corporalibus, propter hoc quaerunt ea quae possunt facere huiusmodi excessum, scilicet multitudinem diuitiarum. Et sic est secunda abusio quod pecuniatiua non naturalis, neque necessaria assumitur ad oeconomicam. Tertio ponit tertiam abusionem, ibi, et si non per pecuniatiuam et cetera. Et dicit quod quia homines non possunt interdum per artem pecuniatiuam acquirere sufficienter ea per quae satisfaciant excessui delectationum corporalium, attentant acquirere pecunias per alias causas; et abutuntur qualibet potentia, idest uirtute uel arte, uel officio, non secundum suam naturam. Sicut fortitudo est quaedam uirtus, et eius opus proprium non est congregare pecunias, sed facere hominem audacem ad aggrediendum et sustinendum; unde si aliquis fortitudine utatur ad congregandum diuitias, utitur ea non secundum naturam. Similiter etiam militaris ars est propter uictoriam, et medicinalis propter sanitatem, neutra tamen est propter pecuniam: sed quidam et militarem artem et medicinalem conuertunt ad acquirendum pecuniam, et ita faciunt utramque esse pecuniatiuam, idest acquisitiuam pecuniae, ordinantes huiusmodi artes ad pecuniam, sicut ad finem ad quem oportet ordinari omnia alia; et ideo dicitur in Ecclesiaste: et pecuniae obediunt omnia. Concludit ergo epilogando ex praemissis, quod dictum est de non necessaria pecuniatiua, quae scilicet acquirit pecuniam in infinitum, sicut finem, quae sit ipsa et propter quam causam homines indigent ipsa, scilicet propter concupiscentiam infinitam: dictum est etiam de necessaria pecuniatiua, quae scilicet est altera a praemissa. Acquirit enim pecunias usque ad aliquem terminum propter alium finem, scilicet propter habenda necessaria uitae. Sed proprie oeconomica est circa ea quae sunt secundum naturam, sicut illa quae pertinent ad cibum: et haec non est infinita, sicut prima pecuniatiua, sed habet aliquem terminum. Uel potest intelligi, quod ipsa pecuniatiua quae est necessaria, est altera a non necessaria, sed est oeconomica, et alia non mutantur. Palam autem et quod dubitabant et cetera. Mouerat superius quaestionem, utrum pecuniatiua sit pars uel subseruiens oeconomicae: et distinxit pecuniatiuam ab alia possessiua: nunc soluit motam superius quaestionem. Et circa hoc duo facit. Primo ostendit, quod pecuniatiua subseruit oeconomicae. Secundo ostendit, quomodo pecuniatiua quaedam est laudabilis, et quaedam uituperabilis, ibi, duplici autem existente et cetera. Circa primum tria facit. Primo soluit superius motam quaestionem. Secundo mouet aliam dubitationem, ibi, etenim dubitabit et cetera. Tertio manifestat quiddam, quod dixerat, ibi, maxime autem et cetera. Dicit ergo primo, quod iam ex praemissis potest esse manifestum illud, quod quaerebatur a principio, utrum pecuniatiua pertineat ad oeconomicum et politicum, aut non, sed sit omnino extranea. Et ueritas est quod non est eadem pecuniatiua oeconomicae, ut supra dictum est, sed tamen ei subseruit; quia pecunias oportet existere ad hoc, quod domus gubernetur. Et hoc probat, per hoc, quod in domo et ciuitate oportet esse et homines, et ea quae sunt necessaria hominibus. Homines autem non facit politica, sed accipit eos a natura generatos, et sic utitur ipsis: similiter ergo politica uel oeconomica non facit cibum, sed natura tradit ipsum uel ex terra sicut fructus, uel ex mari sicut pisces, aut ex aliqua alia re. Facere igitur uel acquirere huiusmodi cibum non est proprium opus et immediatum politicae uel oeconomicae; sed proprium opus eius est dispensare ista in domo, sicut oportet. Sicut uidemus, quod textoris non est facere lanam, sed uti ipsa, et cognoscere qualis lana sit idonea ad suum opus, qualis etiam sit praua et inepta. Sic igitur oeconomicae deseruit et natura, quae generat homines et cibus, et iterum pecuniatiua, quae acquirit, sicut etiam arti textoriae deseruit et natura quae producit lanam, et mercatiua quae acquirit eam. Deinde cum dicit etenim dubitabit etc., mouet quamdam quaestionem, et est ista quaestio. Cum illi qui sunt in domo indigeant sanitate, sicut indigent his quae sunt necessaria ad uitam, ut cibo et uestitu, quare ars medicinalis non est pars oeconomicae, sicut pecuniatiua? Et respondet, quod ad dispensatorem domus et ad principem ciuitatis pertinet quodammodo considerare de sanitate, scilicet utendo consilio medicorum ad sanitatem subiectorum: alio autem modo non pertinet ad eos, sed ad medicos, considerando scilicet ex quibus rebus sanitas conseruetur uel restituatur. Similiter etiam ad dispensatorem domus quodammodo pertinet considerare de pecunia, scilicet utendo ea iam acquisita, et utendo etiam ministerio eorum qui acquirunt: sed considerare ex quibus rebus pecunia possit acquiri et quomodo, hoc non pertinet ad oeconomicum, sed ad artem subseruientem, scilicet ad pecuniatiuam. Deinde cum dicit maxime autem etc., manifestat quod supra dixerat; scilicet quod natura tradat ea quae sunt necessaria: et dicit quod sicut dictum est prius, ea quibus utitur oeconomica uel politica, maxime oportet praeexistere a natura, a qua etiam accipiunt subseruientes artes. Et hoc probat per hoc quod naturae opus est dare cibum ei quod generatur secundum naturam. Uidemus enim quod illud ex quo fit aliquid, quantum ad id quod est residuum generationis, est cibus rei generatae; sicut patet quod animal generatur ex sanguine menstruo, et id quod est residuum ex hac materia natura conuertit in lac et praeparat cibum generato. Et ideo quia homo constitutus est ex rebus quae sunt secundum naturam, aliae res quae sunt secundum naturam, sunt ei cibus. Et ideo omnibus hominibus est naturalis pecuniatiua, idest acquisitiua ciborum, uel denariorum pro cibo, ex rebus naturalibus, scilicet ex fructibus et animalibus. Quod autem aliquis acquirat pecuniam non ex rebus naturalibus, sed ab ipsis denariis, hoc non est secundum naturam. Deinde cum dicit duplici autem existente etc., positis duabus pecuniatiuis, ostendit, quae earum sit laudabilis, et quae uituperabilis: et dicit, quod duae sunt pecuniatiuae: quarum una uocatur campsoria, quae scilicet acquirit pecuniam ex pecuniis et propter ipsas pecunias; alia autem pecuniatiua est oeconomica, quae scilicet acquirit pecunias ex rebus naturalibus, puta ex fructibus et animalibus, ut dictum est: ista quidem secunda, est necessaria ad uitam hominum, unde et laudatur: alia uero, scilicet campsoria, transfertur ab eo quod est necessarium naturae ad id quod requirit concupiscentia, ut supra dictum est, et ideo iuste uituperatur: non enim illa pecuniatiua est secundum naturam, quia neque ex rebus naturalibus est, neque ad supplendam necessitatem naturae ordinatur, sed ex translatione denariorum adinuicem; inquantum scilicet homo denarios per denarios lucratur. Et cum ista pecuniatiua, quae est campsoria, iuste uituperetur, quaedam alia acquisitiua pecuniae est, quae rationabilissime uituperatur, et odio habetur, quae dicitur obolostatica, id est statuitiua denariorum, sicut illi qui lucrantur in excessu denariis instituendis. Ista enim acquisitio fit ab ipsis denariis, et non secundum primum modum qui institutus est ad acquirendos denarios; facti sunt enim denarii gratia translationis, id est commutationis, ut supra dictum est. Est autem et quaedam alia acquisitiua pecuniae quae Graece uocatur tokos, id est usura per quam denarius seipsum adauget, et ideo sic uocatur apud Graecos. Tokos enim idem est quod partus; uidemus autem quod ea quae pariuntur secundum naturam, sunt similia generantibus; unde fit quidam partus cum denarius ex denario crescit. Et ideo etiam ista acquisitio pecuniarum est maxime praeter naturam: quia secundum naturam est, ut denarii acquirantur ex rebus naturalibus, non autem ex denariis. Sic ergo una pecuniatiua est laudabilis, et tres uituperabiles, ut dictum est. Quoniam autem quae ad scientiam et cetera. Postquam philosophus docuit cognoscere pecuniatiuae originem et eius proprietates et partes, hic consequenter determinat ea quae pertinent ad usum ipsius. Et primo dicit de quo est intentio. Secundo exequitur propositum, ibi, sunt autem pecuniatiuae et cetera. Dicit ergo primo, quod quia sufficienter determinauimus de pecuniatiua in ea quae pertinet ad cognoscendum naturam ipsius, oportet breuiter et pertranseunter ponere ea quae pertinent ad usum eius, qualiter scilicet sit ea utendum: omnia enim huiusmodi, quae pertinent ad operationes humanas, habent liberam, idest expeditam contemplationem; quia facile est ea considerare in uniuersali; sed tamen necesse est, quod habeatur experientia circa ipsa, ad hoc quod homo possit perfectum usum eorum habere. Deinde cum dicit sunt autem pecuniatiuae etc., determinat ea, quae pertinent ad usum pecuniatiuae. Et circa hoc duo facit. Primo distinguit partes ipsius. Secundo ponit quaedam documenta utilia pecuniatiuae, ibi, quoniam autem a quibusdam et cetera. Circa primum duo facit. Primo assignat partes pecuniatiuae, quae est necessaria ad uitam humanam. Secundo partes pecuniatiuae non necessariae, ibi, translatiuae autem et cetera. Dixit autem supra, necessariam esse pecuniatiuam, per quam homo acquirit pecuniam ex rebus quas natura ministrat ad necessitatem uitae. Huius autem ponit duas partes. Quarum prima est secundum quam homo ex emptione et uenditione talium rerum potest pecuniam acquirere. Et circa hanc partem dicit, quod pecuniatiuae sunt istae partes utiles, idest utilia quaedam documenta, ut homo sit expertus circa bona huiusmodi, quae ab hominibus possidentur, quae eorum sint maximi pretii, et ubi maximo pretio uendantur, et quomodo, puta quo tempore, uel secundum alias conditiones. Et exponit de quibus possessibilibus bonis dicat: est enim quaedam possessio equorum, et boum, et ouium, et aliorum animalium. Oportet autem eum, qui ex his uult lucrari pecuniam, esse expertum quae eorum sint maxime cara, et in quibus locis; quia alia istorum in aliis regionibus abundant; ut scilicet emat in loco ubi abundant, et uendat in loco ubi sunt cara. Secunda autem pars huius possessiuae est, ut homo acquirat copiam harum rerum uenalium: quod quidem est per culturam terrae, siue nudae, hoc est absque arboribus, sicut sunt campi in quibus seminatur triticum; siue plantatae, sicut sunt uineae, et horti et oliueta. Per huiusmodi enim culturam acquirit homo abundantiam tritici et uini, et aliorum huiusmodi; et oportet etiam esse hominem expertum de cultura apum et aliorum animalium tam natatilium, scilicet piscium, quam etiam uolatilium, scilicet auium; a quibuscumque contingit acquirere auxilium ad uitam humanam; quia per horum abundantiam potest fieri acquisitio pecuniarum. Sic igitur patet, quod istae sunt primae et propriissimae partes pecuniatiuae: et dicuntur primae et propriissimae, quia sic acquiritur pecunia ex rebus naturalibus, propter quas inuenta est primo pecunia. Deinde cum dicit translatiuae autem etc., distinguit partes pecuniatiuae translatiuae. Dixit autem supra, pecuniatiuam translatiuam esse per quam acquiritur pecunia non ex rebus necessariis ad uitam, sed ex quibusdam aliis rebus. Et dicitur translatiua, quia pecunia translata est de rebus naturalibus ad huiusmodi. Circa primum tria facit. Primo distinguit partes huius pecuniatiuae. Secundo excusat se a diligentiori consideratione harum partum, ibi, de unaquaque autem et cetera. Tertio manifestat quaedam quae dixerat, ibi, sunt autem maxime et cetera. Circa primum ponit quatuor partes huius pecuniatiuae: quarum prima et maxima est mercatiua. Mercatores enim maxime pecunias acquirunt. Et hanc primam partem secundo distinguit in tres partes; quarum prima est naucleria, quae scilicet mercationes exercet per mare. Alia autem dicitur phortigia, idest oneraria, nam fortion in Graeco dicitur pondus uel onus, quae scilicet exercet mercationes in terra per deportationem onerum in curribus uel iumentis. Tertia autem uocatur parastasis id est assistentia, puta cum aliquis non defert merces nec per mare nec per terram, sed assistit mercatoribus per communicationem pecuniae uel rerum: et istae partes differunt adinuicem: quia quaedam eorum sunt certiores, sicut mercationes terrae, quaedam autem faciunt magis excrescere lucrum, sicut mercationes maris, quae tamen sunt magis periculosae. Secunda autem pars principalis huius translatiuae pecuniatiuae est toquismos, id est usuraria, quae scilicet per usuras pecuniam acquirit. Tertia autem pars est mistarina, id est mercennaria, sicut eorum qui labores suos locant pro mercede pecuniarium. In hac est quaedam differentia: quia quaedam mercenaria fit per artes banausas, idest maculatiuas corporis, sicut est ars coquorum et huiusmodi ministeriorum. Quaedam autem fit per labores non artificiales, et qui sunt utiles soli corpori et in quibus etiam solum corpus est utile; sicut illi qui mercede conducuntur ad fodiendum in agro, uel ad aliquid aliud huiusmodi. Quarta autem pars est media inter translatiuam et primam quae est necessaria, habens aliquid de utraque, illa scilicet quae acquirit lucrum per incisionem lapidum uel metallorum de terra. Habet enim hoc commune cum prima pecuniatiua, quia est a terra et ab his quae generantur ex terra, sicut agricultura circa ea est quae generantur ex terra. Cum translatiua autem conuenit in hoc quod huiusmodi metalla non faciunt aliquem fructum pertinentem ad necessitatem uitae, sicut faciunt campi et animalia: sunt tamen huiusmodi utilia ad alia, puta ad aedificandas domos uel ad aliqua instrumenta construenda. Et ista quarta pars complectitur sub se diuersa genera, secundum diuersas species metallorum, quae sunt aurum, argentum, ferrum et huiusmodi. Deinde cum dicit de unaquaque autem etc., excusat se a perfecta horum determinatione; et dicit quod dictum est nunc utiliter de istis partibus: esset autem utile ad operationes eorum qui uolunt pecuniam acquirere, quod diligentius determinaretur particulariter de singulis; sed tamen graue est diu commorari circa talia tendentibus ad maiora. Deinde cum dicit sunt autem maxime exponit quaedam quae dixerat de operationibus banausis et inartificialibus; et dicit quod illae operationes sunt maxime artificiales, in quibus minimum operatur fortuna: hoc enim a fortuna fieri dicimus quod fit praeter praeuisionem rationis, in qua ars consistit. Unde operationes illae, quarum euentus multum subiacent fortunae, parum sunt artificiales; sicut eorum qui piscantur cum hamo, et aliorum huiusmodi: et e contrario operationes quarum effectus parum subiacent fortunae, sunt maxime artificiales, sicut fabrorum et aliorum artificum. Illae autem operationes sunt maxime banausicae, id est abiectae et uiles, quibus corpora maxime maculantur, sicut tinctorum et eorum qui purgant plateas et aliorum huiusmodi. Illae autem operationes sunt maxime seruiles, ubi maior pars usus est ex parte corporis et parum ex parte rationis; sicut eorum qui deferunt onera, et cursorum et huiusmodi. Illae autem sunt ignobilissimae inter omnes ad quas requiritur minimum de uirtute uel animi uel corporis; sicut in aliquibus praedictarum apparet. Deinde cum dicit quoniam autem a quibusdam etc., proponit documenta utilia ad partes praemissas pecuniatiuae. Et primo docet huiusmodi documenta considerare ex Scripturis. Secundo ex exemplis, ibi, adhuc autem et dicta et cetera. Dicit ergo primo, quod quia quidam sapientes de praemissis scripserunt, sicut quidam Carittis nomine, parilis origine, et Apollodorus Linius scripserunt de cultura terrae tam nudae quam plantatae, uelut et apud Latinos Palladius, et ab aliis scriptum est de aliis praemissarum partium: quicumque habet curam plenius praemissa cognoscere consideret ex eorum libris. Deinde cum dicit adhuc autem et dicta etc., proponit documentum de exemplis considerandis. Et primo proponit quod intendit. Secundo subiungit exempla, ibi, puta quod et Thaleo et cetera. Dicit ergo primo, quod non solum oportet considerare libros eorum, qui artes de praedictis partibus construxerunt; sed etiam si quae dicuntur exempla dispersa in diuersis narrationibus per quae aliqui acquisiuerunt magnam pecuniam, oportet huiusmodi considerare: haec enim erunt utilia his qui intendunt acquirere pecunias. Deinde cum dicit puta quod et Thaleo etc., subiungit duo exempla; quorum secundum incipit ibi, in Sicilia autem et cetera. Circa primum duo facit. Primo proponit exemplum. Secundo ostendit ad quid est utile, ibi, est autem quemadmodum diximus et cetera. Sciendum est ergo circa primum, quod Thales Milesius fuit unus de septem sapientibus, qui primus incoepit studere in philosophia naturali, aliis sex sapientibus circa res humanas occupatis. Cuius factum habet quamdam considerationem utilem ad acquirendum pecunias, quamuis ascribatur non ad cupiditatem pecuniae, sed ad sapientiam: potest tamen ex eius facto sumi quoddam uniuersale documentum acquirendi pecunias. Cum enim exprobraretur sibi ab aliquibus quod pauper esset, et quod sic sua philosophia esset sibi inutilis, considerauit per astrologiam, cuius erat peritus, quod in futuro anno, futura esset ubertas oliuarum praeter consuetudinem: nam in praecedenti anno, etiam fuerat oliuarum ubertas: ut plurimum autem oliuae deficiunt post ubertatem. Cum igitur adhuc in hieme esset abundantia oliuarum, dedit cultoribus oliuarum in duabus ciuitatibus, scilicet Mileto et Quio, paucas pecunias pro arra fructus futuri anni, qui parum credebatur excrescere. Quando ergo uenit tempus oliuarum, multis simul et subito quaerentibus emere oliuas, taxauit pretium, sicut uoluit; et sic colligens multas pecunias, ostendit quod philosophis facile est ditari si uolunt, sed non est studium eorum ad hoc: et per hunc modum Thales ostendit suam sapientiam. Deinde cum dicit est autem quemadmodum diximus etc., ostendit ad quid est utile pecuniatiuae huiusmodi exemplum: et dicit quod hoc est ualde utile ad acquirendum pecunias, si quis possit praeparare monopoliam, id est unicam et singularem uenditionem, ut scilicet ipse solus uendat res aliquas in ciuitate. Polis enim in Graeco per o paruum scriptum et I breue significat ciuitatem, scriptum autem per o paruum et y Graecum significat multitudinem, scriptum uero per o magnum significat uenditionem; unde dicitur uersus est polis urbs, sed multa polis est uendere polis: ex quo dicitur monopolia, id est singularis uenditio. Et quia hoc multum facit ad pecunias acquirendas, ideo quaedam ciuitates cum indigeant pecuniis instituunt monopoliam, ut scilicet communitas singulariter uendat sal uel aliquid huiusmodi. Deinde cum dicit in Sicilia autem etc., ponit secundum exemplum; et primo narrat factum; secundo ostendit quod redit in idem cum primo. Dicit ergo primo, quod cum quidam in Sicilia haberet pecuniam apud se reconditam, emit simul omne ferrum de mineris in quibus fundebatur. Unde cum uenissent mercatores, ipse solus uendebat, non tamen faciebat magnum excessum pretii, ut expeditius uenderet; tamen lucratus est de quinquaginta talentis centum. Dionysius autem tyrannus Syracusanorum, sentiens hunc ualde ditatum, mandauit ei quod ulterius non habitaret in Syracusis, permittens tamen ei portare suas secum pecunias. Quod enim aliqui ciues multum ditentur, reputant sibi tyranni esse inconueniens, ut infra dicetur. Deinde cum dicit quod uero uisum fuit etc., ostendit quod illud in idem redit cum primo; quia et isti Siculo et Thali philosopho idem uisum fuit, ut scilicet exerceret monopoliam: et etiam utile est quod politici considerent, quia multis ciuitatibus necesse est acquirere pecunias, sicut et domibus; et adhuc magis, quanto ciuitas pluribus indiget. Et ideo quidam qui student circa regimina ciuitatum, ad hoc principaliter uidentur intendere, ut multiplicent pecuniam in aerario publico. Quoniam autem tres partes et cetera. Postquam philosophus determinauit de coniugatione domini et serui, addito etiam uniuersali tractatu de possessione, hic determinat de aliis duabus coniugationibus domesticis, quas supra posuerat; scilicet uiri ad uxorem et patris ad filium; et diuiditur in partes duas. In prima determinat quaedam de huiusmodi coniugationibus. In secunda excusat se a diligentiori horum consideratione, ibi, de mulieris autem et uiri et cetera. Circa primum duo facit. Primo determinat de praedictis coniugationibus, comparans eas aliis principatibus. Secundo mouet quamdam quaestionem communem de omnibus, ibi, primo igitur quidem de seruis et cetera. Circa primum tria facit. Primo ponit comparationem praedictarum coniugationum ad alios principatus. Secundo comparationem praedictam manifestat, ibi, in politicis quidem et cetera. Tertio ostendit quod solicitudo oeconomiae maxime circa huiusmodi coniugationes uersatur, ibi, manifestum igitur et cetera. Dicit ergo primo, quod cum prius dictum sit quod tres sint partes oeconomicae, idest gubernatiuae domus, secundum tres coniugationes praedictas: de una earum iam dictum est, scilicet de despotica, quae pertinet ad dominum et seruum: unde restat dicere de secunda, quae est paterna, pertinens ad patrem et filium; et de tertia quae est nuptialis, pertinens ad uirum et uxorem. De quibus tria dicit. Primo quidem, quod in utraque harum coniugationum est quaedam praelatio, siue quidam principatus. Uir enim principatur mulieri, et pater filiis, non quidem sicut seruis, sed sicut liberis: in quo differunt hi duo principatus a principatu despotico. Secundum est, quod hi duo principatus non sunt uniusmodi; sed uir principatur mulieri politico principatu, idest sicut aliquis qui eligitur in rectorem ciuitati praeest: sed pater praeest filiis regali principatu; et hoc ideo, quia pater habet plenariam potestatem super filios, sicut et rex in regno: sed uir non habet plenariam potestatem super uxorem quantum ad omnia, sed secundum quod exigit lex matrimonii; sicut et rector ciuitatis habet potestatem super ciues secundum statuta. Tertio autem manifestat hos duos principatus esse secundum naturam; quia semper quod est principalius in natura, principatur, ut supra habitum est. Sed masculus est naturaliter principalior femina, nisi aliquid accidat praeter naturam, sicut in hominibus effeminatis: et similiter pater est naturaliter principalior filio, sicut antiquius iuniore et sicut perfectum imperfecto; ergo naturaliter masculus principatur feminae et pater filiis. Deinde cum dicit in politicis quidem igitur etc., manifestat comparationes praedictas. Et primo nuptialis principatus ad politicum. Secundo paterni ad regalem, ibi, puerorum autem principatus et cetera. Ostendit ergo primo comparationem quantum ad differentiam: quia in politicis principatibus transmutantur personae principantis et subiectae: qui enim sunt in officio principatus uno anno, subditi sunt alio; et hoc ideo quia talem principatum competit esse inter eos qui sunt aequales secundum naturam et in nullo differunt naturaliter, sed tamen tempore, quo unus principatur et alii subiiciuntur. Industria humana adinuenit quamdam differentiam et quantum ad figuram quae consistit in exterioribus insigniis, et quantum ad sermones, quia aliter nominantur quam prius, et aliter eos homines alloquuntur; et similiter quantum ad honores, quia scilicet ciues quasdam reuerentias exhibent ei qui est in principatu, quas ante non exhibebant; sicut Amasis poeta dixit de lotore pedum: ille enim qui est lotor pedum, si circumponerentur sibi huiusmodi insignia et alia duo dona exhiberentur, non uideretur a principe ciuitatis differre. Sic ergo patet quod politicus principatus permutatur de persona in personam: sed hoc non contingit in principatu maris ad feminam: non enim qui est mas postea fit femina, aut e conuerso; sed semper manet eodem modo. Deinde cum dicit puerorum autem principatus etc., comparat principatum paternum ad regalem secundum similitudinem; et dicit quod principatus patris respectu puerorum, id est filiorum est regalis. In hoc enim principatu duo attenduntur: scilicet quod pater qui generat principatur secundum amorem, naturaliter enim amat filios; et iterum principatur secundum senectutem, quasi habens quamdam naturalem praerogatiuam aetatis supra filios: et quantum ad hoc est species, idest similitudo principatus regalis. Et inde est quod Homerus appellauit Iouem, idest summum Deum, patrem uirorum et deorum, idest regem omnium, et hominum, et superiorum substantiarum quas deos uocabant. Oportet enim quod rex qui perpetuo principatur et plenariam habet in omnibus potestatem, differat a subditis secundum naturam in quadam magnitudine bonitatis; et quod tamen sit genere idem eis, ad minus secundum speciem humanam; melius autem erit et si etiam unitate gentis. Et haec etiam est comparatio senioris ad iuniorem et generantis ad genitum, quod scilicet habet naturalem praerogatiuam perfectionis. Ideo autem oportet regem naturaliter differre ab aliis: nisi enim esset naturali quadam bonitate melior, non esset iustum quod semper dominaretur plenaria potestate sibi aequalibus, ut infra in tertio dicetur. Sic igitur naturalis differentia separat principatum regalem a politico, qui est ad aequale secundum naturam: amor autem separat principatum regalem a tyrannico, qui non principatur propter amorem, quem habet ad subditos, sed propter commodum proprium. Deinde cum dicit manifestum igitur etc., concludit quod principalis intentio oeconomici est circa istas duas coniugationes principalior, quam circa alia. Magis enim intendit circa homines quam circa possessionem inanimatorum, sicut tritici, et uini et aliorum huiusmodi: et magis debet intendere ad uirtutem per quam homines bene uiuunt, quam ad uirtutem possessionis per quam possessio bene procuratur et multiplicatur, quod signatur nomine diuitiarum: et similiter etiam magis studet ad uirtutem liberorum quam seruorum. Et huius ratio potest assignari, quia principalis intentio cuiuslibet est de fine. Res autem inanimatae quaeruntur propter homines, sicut propter finem, et serui propter liberos ut eis ministrent. Deinde cum dicit primo quidem igitur etc., quia fecerat mentionem de uirtute liberorum et seruorum, mouet de hoc quaestionem; et circa hoc tria facit. Primo mouet. Secundo soluit eam, ibi, manifestum quia necesse et cetera. Tertio ex solutione mouet iterum aliam quaestionem, ibi dubitabit autem utique aliquis et cetera. Circa primum duo facit. Primo mouet quaestionem circa dominum et seruum. Secundo circa alios principatus, ibi, fere autem idem est quod quaeritur et cetera. Dicit ergo primo, quod de seruis potest esse quaedam dubitatio. Manifestum est enim quod seruus debet habere quamdam uirtutem organicam et ministratiuam, per quam scilicet sciat et possit exequi mandatum domini et ei seruire, sicut supra dictum est, quod sunt quaedam seruiles scientiae. Sed dubitatio est utrum praeter huiusmodi uirtutes sit aliqua alia dignior uirtus conueniens seruo, sicut sunt uirtutes morales, ut temperantia, fortitudo, iustitia et alia huiusmodi; uel nulla uirtus competat seruo, nisi quae pertinet ad corporalia seruitia. Et dicit quod ex utraque parte uidetur esse dubitatio: quia si competit seruis habere huiusmodi uirtutes, sicut et liberis, in nullo uidebuntur differre a liberis; ex alia parte inconueniens uidetur, si, cum sint homines ratione communicantes, non habeant uirtutes quibus homines uiuunt secundum rationem. Deinde cum dicit fere autem idem etc., mouet eamdem quaestionem in aliis principatibus; et dicit quod idem quod quaeritur de seruo, potest etiam quaeri de muliere et puero, utrum scilicet oportet esse mulierem temperatam, et fortem et iustam, et similiter puerum, uel non. Et haec etiam quaestio potest moueri uniuersaliter in omni principatu: utrum scilicet sit eadem uirtus principantis et subiecti, uel non. Et obiicit ad utramque partem. Quia si oportet et principantem et subiectum participare calocagatia, id est bonitate uirtutis, nam calos dicitur bonum et similiter cagaton, nulla ratio erit quod unus debeat subiici, et alius principari secundum semel, idest per totam uitam suam: secus autem esset si successiue subiicerentur et principarentur, sicut accidit in politico principatu. Nec potest dici quod uirtus principantis et subiecti differant secundum magis et minus: magis enim et minus non uariant speciem: sed principari et subiici differunt specie. Unde non uidetur sufficere ad differentiam principantis et subiecti, quod unus habeat plus de uirtute quam alius. Ex alia parte si dicatur quod oportet unum habere uirtutem, non autem alium, sequitur etiam inconueniens. Quia si ille qui principatur, non erit sobrius et iustus, non poterit bene principari. Si uero subiectus non habeat has uirtutes, non poterit bene subiici; quia propter intemperantiam uel timorem frequenter omittet facere ea quae oportet, et sic non bene subicietur. Deinde cum dicit manifestum igitur quia necesse etc., soluit propositam dubitationem. Et primo proponit solutionem in generali. Secundo in speciali, ibi, palam autem hoc et cetera. Concludit ergo primo ex rationibus inductis ad unam partem, quod necesse est quod tam principans quam subiectus participent uirtute; aliter enim neque unus bene principaretur, neque alius bene subiiceretur: sed est quaedam differentia uirtutis utriusque. Et hoc manifestat per ea quae subiiciuntur aliis naturaliter: et ponit exemplum in partibus animae, cuius una pars naturaliter subiicitur, scilicet pars irrationalis, ut irascibilis et concupiscibilis. Ponimus autem utriusque partis esse aliquam uirtutem, sed differentem: nam uirtus rationalis partis est prudentia, sed uirtus irrationalis partis est temperantia et fortitudo et aliae huiusmodi uirtutes. Unde manifestum est quod eodem modo se habet et in aliis quae principantur et subiiciuntur secundum naturam. Et quia natura diuersificatur in diuersis; ideo secundum naturam sunt diuersa quae principantur et subiiciuntur. Alio enim modo homo liber principatur suo seruo, et masculus feminae et uir puero, ut etiam supra habitum est. Omnibus autem his insunt partes animae quae dicta sunt. Unde et uirtutes earum omnibus praemissis insunt, sed differenter. Et hoc primo manifestat quantum ad partem rationalem, ad quam pertinet consiliari. Seruus enim inquantum est seruus, non habet consilium de suis actibus. Cuius ratio est, quia consiliamur de his quae sunt in potestate nostra; seruus autem non habet actus suos in potestate sua, sed sunt actus eius in potestate domini. Unde seruus non habet liberam potestatem consiliandi. Sed femina cum sit libera, habet potestatem consiliandi, sed consilium eius est inualidum. Cuius ratio est, quia propter mollitiem naturae ratio eius non firmiter inhaeret consiliatis, sed cito ab eis remouetur propter passiones aliquas, puta concupiscentiae, uel irae, uel timoris uel alicuius huiusmodi. Pueri autem habent consilium, sed imperfectum: cuius ratio est, quia non habent perfectum usum rationis, ut possit singula discutere quae sunt in consiliis attendenda: et sic diuersimode se habet ad id quod est rationis. Similiter etiam considerandum est et circa morales uirtutes: omnes enim participant ipsas, sed non eodem modo; sed unusquisque tantum eas participat quantum est necessarium ad proprium opus. Unde ille qui principatur siue ciuitati, siue seruis, siue mulieri, siue filiis, oportet quod habeat perfectam uirtutem moralem, quia opus eius est simpliciter opus architectoris, idest principalis artificis. Sicut enim principalis artifex dirigit et imperat ministris artis qui manu operantur, ita princeps dirigit suos subiectos; et ideo habet officium rationis, quae se habet similiter ut principalis artifex ad inferiores partes animae. Et ita oportet quod ille qui principatur habeat rationem perfectam: sed unusquisque aliorum qui subiiciuntur, tantum habet de ratione et de uirtute quantum ille qui principatur immittit ipsis, idest tantum oportet quod habeant, quod sufficiant sequi directionem principantis implendo mandata ipsius. Et sic patet quod omnium praedictorum est aliqua moralis uirtus, scilicet temperantia, fortitudo, et iustitia; non tamen eadem est uiri et mulieris et aliorum subiectorum, sicut putauit Socrates: sed fortitudo uiri est ad principandum, ut scilicet propter nullum timorem praetermittat ordinare quid faciendum sit: sed in muliere et in quolibet subdito oportet quod sit fortitudo ministratiua, ut scilicet propter timorem non praetermittat facere proprium ministerium. Sic etiam differt fortitudo in duce exercitus et in milite. Et sicut dictum est de fortitudine, ita dicendum est de omnibus aliis uirtutibus; quae in principante quidem sunt principatiuae, in subditis autem ministratiuae: et per hoc patet quod non differunt solum secundum magis et minus horum uirtutes, sed aliqualiter secundum rationem. Deinde cum dicit palam autem hoc etc., manifestat quod dixerat magis in particulari: et dicit quod hoc quod dictum est, magis erit manifestum his qui uolunt considerare magis in particulari: quia illi qui de actibus humanis uolunt dicere in uniuersali tantum, decipiunt seipsos, quia non possunt plene peruenire ad ueritatem: sicut si aliquis esset contentus ut sciret quod uirtus est per quam anima bene se habet, aut per quam homo iuste operatur, aut aliquid aliud talium, et nihil plus uellet scire de uirtute, deciperet seipsum, imperfectam et inutilem habens scientiam de uirtute. Multo enim melius dicunt illi qui enumerant uirtutes in speciali, sicut Gorgias fecit, quam illi qui dicunt solum in generali cuius ratio est: quia actus sunt circa singularia: unde ea quae ad actus pertinent, in particulari sunt consideranda. Et ideo sicut quidam poeta dixit de muliere quiddam particulariter ad eius uirtutem pertinens, ita etiam est aestimandum in omnibus. Ad mulieris enim ornatum uel honestatem pertinet quod sit taciturna, hoc enim ex uerecundia prouenit quae mulieribus debetur: sed hoc ad ornatum uiri non pertinet, sed magis quod sicut decet loquatur. Unde et apostolus monet quod mulieres in Ecclesiis taceant, et si quid dicere uolunt, domi uiros suos interrogent. Sed quia puer est imperfectus, uirtus eius non est ad seipsum, idest ut secundum suum sensum regatur, sed ut disponatur secundum quod est conueniens ad finem debitum, et ad obediendum ductori, scilicet paedagogo. Unde in Ecclesiastico sapiens dicit: non des filio tuo potestatem in iuuentute, et ne despicias cogitatus illius. Similiter etiam uirtus serui est in ordine ad dominum. Dictum est enim supra, quod seruus est utilis ad necessaria uitae: unde indiget quidem uirtute, sed parua; et tanta, ut non deficiat ab his, quae debet operari, propter intemperantiam concupiscentiae, uel propter timiditatem. Dubitabit autem utique aliquis et cetera. Soluta praecedenti dubitatione, hic mouet quamdam aliam dubitationem, quae ex praemissa solutione oritur. Et circa hoc tria facit. Primo mouet dubitationem. Secundo soluit eam, ibi, aut differt ab his et cetera. Tertio inducit quoddam corollarium ex solutione posita, ibi, manifestum igitur, et cetera. Est ergo dubitatio de hoc, quod supra dictum est. Si enim uerum est, quod oportet seruum habere quamdam uirtutem, ne propter intemperantiam aut timorem deficiat ab operibus; pari ratione uidebitur, quod artifices, ad hoc quod sint boni artifices, oporteat habere aliquam uirtutem; cum multoties contingat, quod propter intemperantiam, uel alia uitia, defectum faciant in suis operibus, utputa negligenter euagantes dum aliis intendunt. Deinde cum dicit aut differt ab his plurimum etc., soluit propositam dubitationem: et dicit, quod multa differentia est inter seruum et artificem: et hoc probat per duas rationes. Quarum prima est, quia seruus in aliquo est particeps uitae, idest conuersationis humanae inquantum est seruus. Dictum est enim supra, quod seruus est instrumentum in his, quae pertinent ad actionem, idest ad conuersationem hominum. Et ideo cum uirtutes morales perficiant hominem in conuersatione humana, oportet quod seruus, ad hoc quod sit bonus, participet aliquid de uirtute morali. Sed artifex remotius se habet a conuersatione humana: non enim operatio artificis, inquantum huiusmodi, est circa agibilia conuersationis humanae, sed circa aliqua artificiata, quae dicuntur factibilia: unde aliquis dicitur bonus artifex, utputa bonus faber, ex hoc, quod sciat, et potest facere bonos cultellos, etiam si male utatur, uel negligenter sua arte: sed tamen intantum immittit de uirtute in sua operatione inquantum exhibet de seruitute ad conuersationem humanam. Sicut uidemus, quod aliqui artifices, ut banausi, idest mercenarii, utputa coqui, habent quandam determinatam seruitutem, dum deputantur ad quaedam specialia ministeria, et seruiunt: et secundum hoc indigent uirtute morali, ad hoc quod sint boni in ministerio. Secundam rationem ponit ibi, et seruus quidem et cetera. Quia seruus est de his quae sunt a natura: probatum est enim supra, quod aliqui sunt naturaliter serui: sed nullus est coriarius uel ullius artis artifex a natura; sed omnes artes sunt adinuentae per rationem. Uirtus autem ad ea se habet, quae sunt nobis a natura. Habemus enim naturalem quamdam inclinationem ad uirtutem, ut dictum est in secundo Ethicorum; unde patet, quod ad hoc quod aliquis sit bonus seruus, indiget uirtute morali; non autem ad hoc, quod sit bonus artifex. Deinde cum dicit manifestum igitur etc., infert quoddam corollarium ex dictis. Dictum est enim, quare seruus indiget uirtute: oportet autem, quod homo, qui habet inclinationem ad uirtutem, consequatur uirtutem per studium alicuius gubernantis; sicut ciues debent fieri uirtuosi per legislatorem, ut dicitur in secundo Ethicorum. Unde manifestum est, quod huius uirtutis, quam seruus debet habere ad hoc quod sit bonus, dominus eius debet ei esse causa, instruendo eum qualiter agere debeat, et puniendo si male facit, et remunerando si bene: sed non est dicendum quod ad dominum pertineat quod habeat despoticam, id est dominalem quamdam scientiam quae doceat opera seruilia ipsum seruum, puta quod doceat ipsum coquinare, uel aliqua huiusmodi facere; sed debet eum docere, quomodo sit temperatus, et humilis, et patiens, et alia huiusmodi. Unde non dicunt bene, qui dicunt quod non est ratione utendum ad seruos, sed solo praecepto. Magis enim debemus seruos monere ad uirtutem, quam filios pueros; quia nondum sunt ita capaces monitionis. Et de his quidem sic determinatum sit. Deinde cum dicit de mulieris autem et uiri etc., excusat se a diligentiori determinatione de duabus coniugationibus. Et circa hoc tria facit. Primo exponit excusationem. Secundo assignat rationem dictorum, ibi, quoniam enim domus quidem, et cetera. Tertio continuat praedicta dicendis, ibi, quare, quoniam de his et cetera. Dicit ergo primo, quod in his quae dicenda sunt de politiis, id est de ciuitatibus, necessarium est tractare de uirtute mulieris et uiri, et patris et filiorum, et de omelia, id est collocutione uel conuersatione eorum adinuicem, quid in hoc fit bene et quid non bene, et quomodo illud quod est bonum, sit procurandum, et illud quod sit malum, sit uitandum: et ita ad praesens antequam de politiis dicamus, determinari hic non possunt. Deinde cum dicit quoniam enim domus quidem omnis etc., assignat duas rationes, quare praedicta oporteat determinari circa politias: quarum prima est, quia dispositionem partis oportet considerare in comparatione ad totum, sicut dispositionem fundamenti in comparatione ad domum; sed domus est pars ciuitatis, ad quam primo pertinent istae duae coniugationes patris et filii, uiri et uxoris: unde secundum comparationem ad politiam oportet considerare qualiter sint erudiendi pueri et uxores. Secundam rationem ponit ibi, si quidem aliquid differt et cetera. Ea enim quorum dispositio facit differentiam circa bonitatem ciuitatis, sunt consideranda in politiis. Sed huiusmodi sunt instructiones puerorum et mulierum, quomodo utrique sint boni, quia mulieres sunt media pars hominum liberorum qui sunt in ciuitate; ex pueris autem crescunt uiri, quos oportet esse dispensatores ciuitatis: ergo in politiis determinandum est de instructione filiorum et uxorum. Deinde cum dicit quare, quoniam etc., continuat dicta dicendis: et dicit quod quia determinatum est de praemissis, de reliquis autem dicendum est in aliis, idest sequentibus, quae ad politias pertinent, debemus ad praesens dimittere istos sermones pertinentes ad dispensationem domus, tamquam iam consummationem habentes; et faciemus aliud principium, considerando ea quae dicta sunt ab aliis de optima politia. Et sic terminatur primus liber. Quia considerare uolumus de communione politica et cetera. Postquam philosophus determinauit in primo libro de his quae pertinent ad domum, quae sunt elementa quaedam ciuitatis, hic incipit determinare de ipsa ciuitate secundum modum quem in fine primi tetigit, et etiam in fine decimi Ethicorum. Primo enim ponit ea quae ab aliis dicta sunt de politica communicatione. Secundo incipit determinare de ea secundum propriam sententiam in tertio libro, ibi, et qui de politia considerat et cetera. Circa primum duo facit. Primo dicit de quo est intentio. Secundo prosequitur suam intentionem, ibi, principium autem primo faciendum et cetera. Circa primum duo facit. Primo proponit suam intentionem. Secundo excusat eam, ibi, adhuc autem quaerere et cetera. Dicit ergo primo, quod intentio nostra principalis est considerare de communione politica, ut sciamus quis modus politicae conuersationis sit optimus, quemadmodum habeat omnia ea secundum quae possunt homines uiuere maxime ad uotum. Ad hoc consequendum oportet considerare politias, idest ordinationes ciuitatis quas alii tradiderunt, siue sint illae quibus quaedam ciuitatum utuntur quae laudantur de hoc quod bene reguntur legibus: siue etiam sint ab aliquibus philosophis et sapientibus traditae quae uidentur bene se habere. Et hoc ideo oportet considerare, ut appareat quid sit rectum et utile in conuersatione et regimine ciuitatis. Ex collatione enim multorum magis potest apparere quid sit melius et utilius. Notandum est autem quod ad optimam politiam pertinere dicit, ut homines uiuant quam maxime ad uotum, id est secundum hominum uoluntatem; quia uoluntas hominis principaliter est de fine humanae uitae, ad quem ordinatur tota politica conuersatio. Unde secundum quod homines diuersimode existimant de fine uitae humanae, secundum hoc diuersimode homines existimant de conuersatione ciuitatis. Qui enim finem humanae uitae ponunt delectationes uel potentiam aut honores, aestimant illam ciuitatem esse optime dispositam, in qua homines possunt uiuere delitiose uel acquirere multas pecunias, aut consequi magnos honores uel etiam multis dominari. Qui uero finem praesentis uitae ponunt in bono quod est praemium uirtutis, aestimant illam ciuitatem esse optime dispositam in qua homines maxime pacifice et secundum uirtutem uiuere possunt. Unde simpliciter uerum est quod optima dispositio ciuitatis est secundum quorumlibet opinionem, prout in ciuitate potest uiuere homo ad uotum. Item notandum est quod dicit se consideraturum de politiis communitatum, quae bene dicuntur regi, et de ordinationibus ciuitatum a sapientibus traditis, quae uidentur bene se habere; quia ad inueniendum ueritatem, non multum prodest consideratio eorum quae sunt manifeste falsa, sed eorum quae probabiliter dicuntur. Deinde cum dicit adhuc autem quaerere etc., excusat propriam intentionem; et dicit quod non oportet alicui uideri quod hoc ipsum quod est quaerere aliquid aliud in ordinationibus ciuitatum, praeter ea quae ab aliis dicta sunt, procedat ex hoc quod ipse uelit sophizare, id est suam sapientiam ostentare: sed ideo interserit hanc artem, quia ea quae ab aliis dicta sunt, in multis uidentur non bene se habere. Deinde cum dicit principium autem etc., prosequitur suam intentionem, prosequendo ea quae ab aliis dicta sunt de ordinatione ciuitatis. Et primo ponit diuersas ordinationes ciuitatum traditas a diuersis. Secundo ostendit qui fuerunt et quales, qui de huiusmodi se intromiserunt, ibi, eorum autem qui pronuntiauerunt et cetera. Prima autem pars diuiditur in duas, secundum diuersitatem quam in praemissis tetigit. In prima enim ponit ordinationes ciuitatis quae sunt ab aliquibus sapientibus traditae. In secunda ponit eas quae in quibusdam ciuitatibus ordinate uiuentibus obseruantur, ibi, de ea autem quae Lacedaemoniorum et cetera. Prima diuiditur in tres. Primo ponit ordinationem ciuitatis, quam tradidit Socrates uel Plato discipulis eius, qui in suis libris Socratem loquentem introducit. In secunda ponit ordinationem ciuitatis traditam a quodam qui Felleas dicebatur, ibi, sunt autem quaedam et cetera. In tertia ponit ordinationem Hyppodami, ibi, Hyppodamus autem et cetera. Circa primum duo facit. Primo pertractat quamdam quaestionem de quadam ordinatione, quam Plato dixit esse utilissimam ciuitati. Secundo prosequitur de ordinatione ipsius quantum ad alia, ibi, fere autem similiter et quae circa leges. Circa primum duo facit. Primo mouet quaestionem. Secundo prosequitur eam, ibi, habet itaque difficultates et cetera. Circa primum tria facit. Primo mouet quamdam quaestionem trimembrem. Secundo excludit unum membrum ipsius, ibi, nullo quidem igitur et cetera. Tertio quaerit de aliis duobus, ibi, sed utrum quibuscumque et cetera. Dicit ergo primo, quod principium huius considerationis faciendum est ab eo quod primo considerandum occurrit secundum naturam ciuitatis. Cum enim ciuitas sit communitas, quaedam necesse est primo considerare: utrum omnes ciues debeant communicare in omnibus, aut in nullo; aut in quibusdam, et quibusdam non. Deinde cum dicit nullo quidem igitur etc., excludit unum trium membrorum. Impossibile est enim dicere quod ciues in nullo communicent: quod probat dupliciter. Primo quidem, quia ciuitas est quaedam communicatio. Unde contra rationem ciuitatis esset quod ciues in nullo communicarent. Secundo, quia manifestum est quod omnes ciues necesse est communicare, saltem in loco, quia unus est locus unius ciuitatis. Conciues autem dicuntur qui sunt socii in una ciuitate: unde oportet quod communicent in loco. Deinde cum dicit sed utrum quibuscumque etc., relinquit duo alia membra sub dubitatione: scilicet utrum melius sit quod ciuitas quae debet bene conuersari communicet in quibuscumque contingit aliquos communicare; uel in quibusdam eorum communicet et in quibusdam non. Quaedam enim sunt in quibus nullo modo contingit communicare; sicut in omnibus personalibus, puta in membris corporis. Sed in filiis et uxoribus et possessionibus contingit ciues communicare adinuicem, sicut traditur in politica Platonis: ibi enim dixit Socrates quod oportet ad optimam ciuitatem, quod sint communes possessiones omnium ciuium et communes uxores, ita scilicet quod indifferenter omnes accedant ad omnes; et per consequens sequitur quod filii sint communes propter incertitudinem filiorum: et hoc tangitur in principio Timaei. Quaerendum est ergo, utrum melius sit se habere conuersationem, politicam sicut nunc, aut secundum legem quam Socrates in sua politica scripsit. Deinde cum dicit habet itaque difficultates etc., inquirit de praedicta quaestione. Et primo ostendit inconuenientiam praedictae positionis de communitate uxorum et possessionum. Secundo ostendit eius insufficientiam, ibi, causa autem deuiationis et cetera. Circa primum tria facit. Primo improbat legem Socratis quantum ad communitatem uxorum et filiorum. Secundo quantum ad communitatem possessionum, ibi, habitum autem his est et cetera. Tertio communiter quantum ad utrumque, ibi, et ad hoc interimunt et cetera. Circa primum duo facit. Primo proponit ea secundum quae potest apparere positio Socratis de communitate uxorum inconueniens. Secundo prosequitur illa, ibi, dico autem unam esse ciuitatem et cetera. Circa primum ponit quatuor: quorum primum est quod ista ordinatio de communitate mulierum habet multas alias difficultates, praeter eas inconuenientias quae statim tangentur. Secundum est quod causa propter quam Socrates dixit, hoc oportere lege ordinari, non uidetur esse rationabilis. Tertium est quod per istam legem non posset perueniri ad finem scilicet utilitatem ciuitatis, quam Socrates existimabat. Quartum est quod insufficienter tradidit: cum enim communia non possint singulis applicari nisi secundum certum modum distribuendi, ipse cum faceret mulieres communes non docebat modum quomodo essent singulis diuidendae ad usum. Deinde cum dicit dico autem etc., prosequitur tria eorum quae dixerat: nam quartum de insufficientia est per se manifestum. Primo enim ostendit causam huius ordinationis a Socrate assignatam esse irrationabilem. Secundo ostendit quod per hanc legem ciuitas non posset consequi finem, quem Socrates intendebat, ibi, at uero neque si hoc optimum et cetera. Tertio ostendit quod haec lex habet multas difficultates, ibi, adhuc autem et tales difficultates et cetera. Circa primum duo facit. Primo proponit causam legis quam Socrates assignabat. Secundo improbat eam, ibi, quamuis manifestum sit et cetera. Dicit ergo primo, quod Socrates supponebat hoc quasi principium, quod optimum esset ciuitati quod esset una quantumcumque posset: propter hoc enim uolebat omnia esse communia, etiam filios et uxores, ut ciues essent maxime ad inuicem uniti. Deinde cum dicit quamuis manifestum sit etc., improbat praedictam causam tribus rationibus: circa quarum primam dicit, manifestum esse quod tantum posset procedere unitas ciuitatis magis quam deberet, quod non remaneret ciuitas. Dictum enim est supra quod ciuitas est naturaliter quaedam multitudo: multitudo autem opponitur unitati. Unde si ciuitas fuerit magis una quam deberet, iam non esset ciuitas, sed ex ciuitate fieret domus: et iterum si domus uniretur plus quam deberet, ex domo non remaneret nisi unus homo. Nullus enim dubitat quin una domus est magis unum quam ciuitas, et magis unus homo est unum quam domus. Unde si etiam aliquis posset facere quod in tota ciuitate esset tanta unitas sicut in una domo, non deberet hoc facere, quia sic destrueretur ciuitas. Sed quia posset aliquis dicere quod Socrates non intelligebat de unitate quae excludit multitudinem personarum, sed de unitate quae excludit dissimilitudinem; ideo subiungit quod ciuitas non solum debet esse ex pluribus hominibus, sed etiam oportet esse ex differentibus specie, idest ex hominibus diuersarum conditionum. Non enim fit ciuitas ex hominibus qui sunt totaliter similes secundum conditiones. Et hoc manifestat tripliciter. Primo quidem, quia aliud est ciuitas et aliud est multitudo congregata ad simul pugnandum. Quia multitudo congregata ad simul pugnandum est utilis ex sola quantitate numerali, etiam si omnes sint eiusdem conditionis; quia talis multitudo est adunata propter adiutorium, sicut contingit in illis qui uolunt trahere aliquod pondus, quod maior multitudo hominum trahit maius pondus; ita etiam maior multitudo militum similium magis auxiliatur ad uictoriam. Secundo per hoc quod ciuitas, in hoc quod ex dissimilibus constituitur, differt ab illa gente in qua multitudo non diuiditur per habitationem diuersarum ciuitatum aut uicorum, sed unusquisque separatim habitat per seipsum, sicut accidit apud Arcades. Est autem Arcadia quaedam prouincia in Graecia, in qua unusquisque per se habitat: et sic sunt quodammodo omnes aequales et similes. Tertio ostendit idem per hoc, quod ea ex quibus oportet unum aliquid perfectum fieri, differunt specie: unde omne totum perfectum in rebus naturalibus inuenitur esse constitutum ex partibus diuersis secundum speciem; ut homo ex carnibus, ossibus et neruis. Totum uero quod componitur ex partibus eiusdem speciei est imperfectum in genere naturae, sicut aer et aqua et alia inanimata corpora. Unde manifestum est quod, cum ciuitas sit quoddam totum perfectum, oportet quod consistat ex partibus dissimilibus secundum speciem. Et ideo dictum est in quinto Ethicorum quod ciuitas conseruatur per aequale contrapassum, idest per hoc quod alicui proportionaliter retribuitur aequale ei quod fecit, quia hoc necesse est quod sit in liberis et aequalibus. Si enim non retribueretur alicui secundum quod fecit, esset quaedam seruitus, ut ibidem dictum est. Haec autem retributio quae hic contrapassum dicitur in his qui sunt aequales secundum quantitatem, fit secundum aequalitatem quantitatis, ut quantum aliquis dedit, tantum recipiat: quantum fecit, tantum patiatur. In his autem qui non sunt aequales secundum quantitatem, sed secundum proportionem, seruetur etiam aequalitas proportionis: utpote quanto ille qui fecit iniuriam est minor, in eadem proportione plus puniatur. Maioris enim culpae est quod aliquis percutiat digniorem personam quam inferiorem. Sic igitur patet quod, cum de ratione ciuitatis sit quod ciuitas ex dissimilibus constituatur, non est uerum quod Socrates putauit quod oporteat ciuitatem esse maxime unam; quia si tollatur dissimilitudo ciuium, iam non erit ciuitas. Quae quidem dissimilitudo maxime uidetur tolli factis communibus possessionibus et mulieribus et filiis. Secundam rationem ponit, ibi, simul autem et cetera. Quae etiam inducitur ad ostendendum quod oportet esse aliquam differentiam inter ciues. Oportet enim quod quidam eorum principentur et quidam subiiciantur. Non enim est possibile quod omnes simul principentur: sed si hoc fiat, oportet quod hoc sit uicissim, ita quod unusquisque in suo anno principetur, aut quocumque alio tempore determinato, puta mense, uel die, uel etiam secundum quemcumque alium ordinem, puta quod sorte principes eligantur: et secundum hunc modum uicissitudinarii principatus accidit, quod omnes diuersis temporibus principentur, sicut si in ciuitate aliqua non semper iidem homines essent coriarii uel fabri, sed uicissim sequeretur quod omnes ciues fierent coriarii et fabri. Subiungit autem quod melius est quod ita disponatur ciuitas politica, si possibile sit quod iidem semper principentur. Hoc enim dicit esse possibile quando in aliqua ciuitate inueniuntur aliqui uiri multum aliis excellentiores per quos optimum erit ut semper ciuitas regatur: sed quando hoc non est possibile eo quod omnes ciues fere sunt aequales secundum naturalem industriam et uirtutem, tunc iustum est quod omnes participent principatu, siue principari sit quoddam bonum, siue malum; quia et communibus bonis et communibus oneribus iustum est ut aequaliter participent qui sunt aequales in ciuitate. Iustum igitur esset, si esset possibile, quod omnes simul principarentur: sed quia hoc non est possibile, ad huius iusti imitationem obseruatur quod illi qui sunt aequales in parte sibiinuicem cedant, tamquam a principio sint similes: quia dum quidam eorum principantur, et quidam subiiciuntur, quodammodo facti sunt dissimiles et diuersi per gradum dignitatis. Et ita etiam quaedam diuersitas est inter eos quod simul principantur, dum diuersi in ciuitate diuersos principatus uel officia gerunt. Et sic patet quod ad ciuitatem requiritur principantium et subiectorum diuersitas, uel simpliciter, uel secundum aliquod tempus. Sic igitur manifestum est ex praedictis, quod ciuitas non est sic nata esse una, sicut quidam dicunt, ut omnes sint similes. Et illud quod dicitur esse maximum bonum in ciuitatibus, scilicet maxima unitas, destruit ciuitatem. Unde non potest esse bonum ciuitatis, quia unaquaeque res saluatur per id quod est sibi bonum. Tertiam rationem ponit, ibi, est autem et per alium modum et cetera. Et procedit ista ratio alio modo a praemissis: nam prima ratio sumebatur ex partibus dissimilibus ex quibus necesse est constitui ciuitatem: haec uero ratio sumitur ex fine ciuitatis qui est sufficientia uitae. Et hoc est quod dicit quod per alium modum potest manifestari quod non est melius quod homo quaerat ualde unire ciuitatem; per hoc enim tollitur sufficientia uitae. Manifestum est enim quod una domus uel familia tota magis est sufficiens ad uitam quam unus homo; et ciuitas est magis sufficiens quam domus. Tunc enim iam debet esse ciuitas cum communitas multitudinis est per se sufficiens ad uitam. Si igitur id quod est minus unum est magis per se sufficiens, ut domus homine et ciuitas domo, manifeste sequitur quod eligibilius est in ciuitate quod sit minus una quantum ad distinctionem ciuium, quam quod sit magis una. Tanto enim erit sibi sufficientior, quanto plures diuersitates hominum in ea inueniuntur. Unde patet falsum esse quod Socrates dixit optimum esse in ciuitate quod sit maxime una. At uero neque si hoc optimum et cetera. Postquam reprobauit causam quam Socrates assignabat, legis ferendae de communitate mulierum et filiorum, ostendens non esse optimum in ciuitate quod sit maxime una: hic incipit ostendere quod ciuitas non consequitur maximam unitatem per legem praemissam. Et ponit ad hoc quatuor rationes. Circa quarum primam dicit, quod dato, quod hoc esset optimum ciuitatis, ut esset maxime una; non tamen hic uidetur ostendi quod ciuitas sit maxime una per hoc quod omnes simul dicant, hoc est meum et hoc non est meum. Si enim omnia sint communia, nullus posset dicere: hoc est meum, nisi de quo et alius diceret: hoc est meum. Et hoc putabat Socrates esse signum huius quod est ciuitatem esse perfecte unam. Uidebat enim quod ex hoc oriuntur discidia in ciuitate, quod unus curat proprium bonum et alius bonum suum, et sic studia hominum ad diuersa feruntur; quia non est idem de quo unusquisque dicit, hoc est meum. Sed si omnes dicerent de una et eadem re, hoc est meum, omnium studia ferrentur in unum; et sic, sicut putabat Socrates, ciuitas esset maxime una. Sed haec non est causa: quia cum tu dicis omnes dicerent: hoc est meum: haec propositio est duplex; eo quod ly omnes possit teneri distributiue uel collectiue. Si distributiue, esset sensus quod unusquisque per se ipsum posset dicere de tali re, hoc est meum; et tunc forte esset uerum quod Socrates dixit: quia unusquisque unum et eumdem diligeret tamquam filium proprium, et similiter mulierem tamquam suam propriam. Et ita est etiam de substantia, idest de possessione. Sed illi qui utuntur communibus uxoribus et pueris, non dicent omnes in isto sensu, hoc est meum, sed omnes quidem dicent collectiue tamquam possidentes unam rem communem: ita tamen quod nullus per se ipsum dicet, hoc est meum: et idem est etiam si possessio sit communis: nullius enim secundum seipsum erit propria. Sic igitur patet quod quidam sophisticus syllogismus est secundum quem procedebat Socrates dicens quod dicere omnes, hoc est meum, est signum perfectae unitatis: quia istae dictiones omnes et utrumque propter suam duplicitatem, etiam in orationibus, idest in disputationibus faciunt syllogismos litigiosos, idest sophisticos: puta si aliquis dicat, propositis tribus ex una parte et tribus ex alia, utraque istorum sunt paria: hoc enim est uerum, si collectiue accipiatur, quia simul iuncta sunt paria: si uero distributiue accipiatur, sunt imparia. Unde dicendum est quod in uno sensu dicere omnes de eodem quod sit suum, esset bonum, scilicet secundum quod ly omnes tenetur distributiue: sed non est possibile: implicat enim contradictionem: ex hoc enim ipso quod est proprium huius, non est alterius. Si autem non accipiatur sic, sed collectiue, non erit consentaneum, idest congruum ciuitati. Secundam rationem ponit, ibi, ad haec autem etc., per quam ostendit quod dictum Socratis non solum non est utile ciuitati, sed etiam infert maximum nocumentum. Uidemus enim quod de eo quod est commune multorum ualde parum curatur: quia omnes maxime curant de propriis; sed de communibus minus etiam curant homines quam quantum pertinet ad unumquemque; ita quod ab omnibus simul minus curatur, quam curaretur si esset unius solius. Dum enim unus credit quod alius faciat, omnes negligunt: sicut accidit in seruitiis ministrorum, quod multi seruientes quandoque peius seruiunt, dum unus expectat quod alius faciat. Secundum autem legem Socratis sequitur quod unusquisque ciuis haberet mille filios uel plures; et sic minus curabit de singulis quam si haberet unum solum. Et si addamus quod isti mille filii non sunt proprii uniuscuiusque ciuium, sed incertus est filius incerti patris, multo minus curabunt. Unde sequetur quod omnes ciues similiter negligent curam puerorum, et hoc erit maximum damnum in ciuitate. Tertiam rationem ponit, ibi, adhuc sic unusquisque et cetera. Dicens quod sic, idest secundum positionem Socratis, unusquisque ciuium dicet de unoquoque ciuium bene operante, uel male, quotcumque contingat eos esse, dicet inquam, hic est meus, aliquod secundum naturam existens, puta, hic meus filius, uel illius. Et hoc modo dicet de unoquoque mille, uel quotcumque contingat esse in ciuitate: et hoc dicet non quasi pro certo sciat hunc esse suum filium, uel illius, sed cum dubitatione; quia si mulieres sint communes, multis accedentibus ad unam, non potest esse manifestum, ex quo patre contingat esse genitum filium; quia multi sunt qui non generant; et etiam immanifestum est, cuius filium contingat esse seruatum in uita multis morientibus. Est ergo considerandum utrum melius sit, quod per modum istum aliquis appellet aliquid idem, id est suum filium uel nepotem quemlibet de numero duorum millium uel decem milium, aut magis, quod aliquis appellet aliquem iuuenem suum proprium, sicut modo in ciuitatibus faciunt. Uidemus enim, quod unum et eundem iuuenem quidam ciuium uocant filium suum, quidam nepotem, uel secundum quamdam aliam propinquitatem, siue consideretur propinquitas propter consanguinitatem, siue propter aliquam familiaritatem, siue quia aliquis a principio habuit curam ipsius, puta, quia fuit tutor eius uel instructor, aut etiam eorum, quae ad ipsum pertinent, et cum unum dicat filium uel nepotem, alium dicet esse fratruelem, uel contribulem. Dicuntur autem fratrueles, qui sunt ex duobus fratribus nati. Contribules autem qui sunt ex una tribu, puta ex una societate in ciuitate. Sic igitur patet, quod non solum secundum legem Socratis multi ciues dicunt de uno et eodem, hic est meus, sed etiam secundum consuetudinem quae nunc in ciuitatibus obseruatur. Sed in hoc uidetur esse praeeminentia secundum legem Socratis, quod multi dicent hunc esse suum filium. Ex alia uero parte est praeeminentia ex hoc, quod diuersi dicent unum et eundem esse suum, non tamquam communem, sed tamquam proprium, uel nepotem, uel filium, uel fratrem, uel aliquid huiusmodi. Multo autem melius et efficacius est ad amicitiam et curam impendendam, quod aliquis aestimet esse aliquem proprium nepotem, quam quod aestimet eum filium communem per modum quo Socrates posuit; quia sicut dictum est, propria magis homines amant et procurant quam communia. Unde patet, quod lex Socratis magis affert ciuitati detrimentum quam utilitatem. Quartam rationem ponit ibi, quinimo, sed neque diffugere et cetera. Et dicit, quod quamuis Socrates putaret per communitatem filiorum et mulierum hoc euitare, ut nullus dicat esse suum proprium filium uel fratrem, sed communiter hoc opinentur, tamen non potest hoc effugere, quin aliqui suspicentur de aliquibus, quod sint fratres eorum, uel filii, uel patres uel matres: et hoc propter similitudinem quae frequenter inuenitur inter filios et patres uel matres. Unde quidam eorum, qui describunt peryodos terrae, id est quomodo circularitas mundi est habitata, narrant quod in superiori Lybia quidam habent communes uxores, sed diuidunt filios secundum similitudines, ita quod unusquisque uirorum accipit sibi pro filio illum qui sibi similatur. Et hoc etiam uidemus contingere in feminis aliorum animalium, sicut equae, et uaccae, quae naturaliter habent, quod faciunt filios similes patribus. Sicut dicitur de quadam equa, quae in terra Pharsaliae ob hoc uocabatur iusta, quia filios reddebat similes patribus. Unde manifestum est, quod Socrates per legem quam dicit esse ferendam de communitate uxorum et filiorum, non potest hoc consequi, ut non sint priuati affectus inter homines. Adhuc autem et tales difficultates et cetera. Postquam philosophus ostendit, quod causa, quam Socrates assignabat, suae legis, non erat rationabilis, scilicet quod optimum esset ciuitati esse maxime unam, et iterum quod maxima unitas non prouenit ex communitate mulierum et filiorum, hic tertio uult ostendere multas difficultates et inconuenientia, quae consequentur ex tali lege: et proponit sex rationes. Circa quarum primam dicit, quod illis qui constituunt hanc communitatem mulierum et filiorum, non est facile, quod deuitent has difficultates, et inconuenientia quae dicentur. Primo enim non potest contingere quin in ciuitate contingant uulnerationes et homicidia. Quandoque quidem inuoluntaria, puta cum casu fiunt. Quandoque autem uoluntaria, puta cum fiunt ex odio uel ira. Et iterum rixae et maledictiones siue opprobria: quae omnia multo magis inconueniens est quod fiant parentibus, uel aliis propinquis secundum cognationem, quod extraneis et remotis; quanto enim naturaliter aliquis magis inclinatur ad amorem alterius, tanto magis inconueniens est, quod ei inferat nocumentum. Et huiusmodi nocumenta uel iniuriae multo magis fient ad illos de quibus nescietur pro certo quod sint filii eorum quibus inferunt tales iniurias, quam apud illos de quibus pro certo scitur. Potest etiam cum hoc reputari, quod sit facta aliqua dissolutio propinquitatis; sicut contingit quandoque, quod propinquitas tollitur, uel propter longinquam generationem, uel quandoque etiam consanguinei abdicantur propter aliquam offensam. Sed illi qui nesciunt propinquitatem, nullam possunt putare solutionem propinquitatis esse factam. Unde patet, quod huiusmodi mala, quae in ciuitatibus proueniunt, erunt magis inconuenientia si ponatur communitas mulierum et filiorum; quia scilicet continget, frequenter quod fiant ad propinquos. Secundam rationem ponit, ibi, inconueniens autem, et cetera. Et sumitur haec ratio ex inconuenientibus, quae sequentur ex concupiscentia libidinum, sicut prima sumebatur ex inconuenientibus quae sequuntur ex ira uel odio, considerandum est ergo, quod apud omnes reputatum fuit inconueniens et inhonestum, quod filii coirent cum matribus, aut patres cum filiabus; et hoc oportebat accidere, si ponerentur communes filii: quia contingeret, quod filius cognosceret matrem suam sicut et aliquam aliam mulierem; et similiter contingeret, quod pater cognosceret carnaliter filiam suam, sicut et aliquam aliam. Socrates igitur praesentiens hoc inconueniens, uoluit ipsum uitare tali statuto, ut per principes ciuitatis impediretur coitus filii cum matre, cum oportebat esse certum ad minus apud principes ciuitatis, qui filium susciperent nutriendum; et similiter, ut impediretur per eosdem principes coitus patris ad filiam, quando aliqua coniectura posset haberi, quod haec esset filia illius. Sed hoc statutum Socratis philosophus impugnat dupliciter. Primo quidem, quia hoc statutum uidetur esse insufficiens. Prohibebat enim filio solum coitum matris, non autem prohibebat ei amorem libidinosum, quia non indicabat ei quod haec esset mater eius, neque etiam prohibebat ei alios usus libidinosos, puta amplexus et oscula, quae indecentissimum est esse inter propinquos, quia etiam amorem libidinosum inter eos esse est inconueniens. Secundo improbat istud statutum propter causam quam assignat. Dicebat enim, quod interdicendus erat coitus matris cum filio, propter nullam aliam causam, nisi ad uitandum delectationem ualde uehementem, quae ex amore naturali matris et filii proueniret, qui superadderetur libidinoso amori. Uehementiam autem delectationis in coitu, ideo uitari uolebat, ne homines nimis allicerentur ad intemperantiam. Dicit ergo Aristoteles, quod inconueniens est dicere, quod propter istam solam causam debeat aliquis abstinere a coitu matris, et non ex solo, quod mater eius est. Et eadem ratio est de aliis propinquis: ex ipsa enim sanguinis propinquitate debent sibi cognati quamdam reuerentiam honestatis, quae tollitur per lasciuiam coitus. Tertiam rationem ponit, ibi, uidetur autem magis et cetera. Et dicit quod ista lex Socratis de communitate uxorum et filiorum, magis erit utilis agricolis et aliis infimae conditionis hominibus, quam custodibus ciuitatis, idest principibus ciuitatis, et aliis magnis uiris, qui agunt curam de rebus communibus ciuitatis; quia filii agricolarum exaltabuntur, et filii magnorum deiicientur, si omnes redigantur in commune. Et ex hoc sequitur, quod minus erit amicitia inter magnos et plebeios: conseruatur enim amicitia inter eos, inquantum agricolae et alii huiusmodi sunt principibus subiecti: quia ut dicitur in nono Ethicorum, illud quod est proportionale unicuique, saluat amicitiam: subiectio autem conseruatur in hoc, quod inferiores principibus obediant et non insolescant; quod quidem accidet si aequiparantur maioribus in filiis et mulieribus. Unde patet, quod haec lex Socratis impedit amicitiam ciuitatis, quae debet esse inter principes et subiectos. Quartam rationem ponit, ibi, totaliter autem et cetera. Et dicit, quod ex tali lege omnino accidit contrarium eorum, ad quae intendunt illi qui ponunt rectas leges; et iterum contrarium ei, propter quod Socrates putauit, quod debeat ordinari lex de pueris et uxoribus. Omnes enim communiter putamus, quod amicitia sit maximum bonum in ciuitatibus; quia si sit amicitia inter ciues, minime facient seditiones; et ad hoc intendunt omnes legislatores, ut ciuitas sit sine seditionibus. Unde omnes, qui ponunt rectas leges, ad hoc tendunt, ut sit amicitia inter omnes ciues. Socrates etiam dixit, quod optimum in ciuitate erat, quod esset una: unitas autem hominum adinuicem est effectus amicitiae, et sicut communiter uidetur omnibus, et etiam sicut Socrates dixit. Unde etiam Aristophanes dixit in sermonibus quos de amore fecit, quod seinuicem amantes desiderant, quod essent facti unum per naturam; et quia hoc non potest esse, desiderant, quod fiant unum quantumcumque possibile est. In hoc igitur casu in quo Aristophanes loquitur, sequeretur quod uel ambo se amantes corrumperentur, dum ex eis aliquid unum fieret, uel alter eorum corrumperetur quasi in alterum conuersus. Sed in ciuitate propter talem communionem mulierum et filiorum, sequitur quod amicitia diminuatur et minimum habebit de pondere ad amorem quod uel pater dicat de aliquo, iste est meus filius, cum simul dicat hoc de multis aliis in ciuitate existentibus, aut filius dicat de patre, hic est meus pater, cum etiam ipse hoc de multis aliis dicat. Uidemus enim quod si aliquis aliquod modicum dulce immittat in multam aquam fit insensibilis mixtio, sicut cum parum de melle imponitur in multa aqua, nihil sentitur de dulcedine mellis. Unde familiaritas, quae ex istis nominibus prouenit in ciuitate, qua unus dicit, hic est meus pater, uel filius, aut frater, parum curabitur si quilibet antiquior de quolibet iuniore dicat eum esse suum filium, et e conuerso, quilibet iunior dicat quemlibet antiquiorem esse suum patrem, et omnes coetabiles dicant se esse fratres. Et huius ratio est, quia duo sunt quae maxime faciunt homines sollicite curare de aliis et maxime diligere eos: quorum unum est quod sit proprium et singulare eorum. Unde homines magis curant de rebus propriis, quam de communibus, sicut supra habitum est. Aliud est specialis amor, quem quis habet ad aliquem: qui quidem amor magis fit ad eum quem aliquis singulariter diligit quam ad eum quem simul cum multis aliis diligit: sicut uidemus quod etiam parentes magis diligunt filios unigenitos, quam si multos habeant; quasi amor diminuatur per communicationem ad multos. Sic igitur patet quod si sit talis ordinatio ciuitatis qualem Socrates lege ordinauit, diminuetur amicitia ciuium adinuicem; quod est contra intentionem legislatorum. Quintam rationem ponit, ibi, at uero et de eo quod est et cetera. Et dicit quod secundum ordinationem Socratis oportebat quod fieret transmutatio filiorum; ut illi scilicet qui essent nati a quibusdam matribus, aliis darentur ad nutriendum, ita quod nullus cognosceret proprium filium. Quomodo autem hoc fieri posset, ut scilicet transferrentur filii agricultorum et artificum ad nobiles qui custodiunt ciuitatem, aut e conuerso, non de facili apparet: afferret enim talis translatio magnam turbationem ciuibus afferret, et ex alia parte non posset omnino tolli opinio de propriis filiis; quia illi qui darent et transferrent pueros, oporteret quod scirent a quibus acciperent et quibus darent. Unde lex Socratis non consequeretur intentum, et cum hoc induceret magnam turbationem. Sextam rationem ponit, ibi, adhuc autem et cetera. Et dicit quod propter huiusmodi translationem puerorum maxime in talibus acciderent ea quae superius dicta sunt, scilicet uulnerationes, libidinosi amores, et homicidia inter propinquos. Uidemus enim quod nunc pueri qui dantur ad custodiam et nutritionem aliorum, non tanta affectione nominant suos propinquos, sicut si apud eos nutriantur; et per consequens non multum uerentur in suos propinquos aliquid praedictorum committere: multo igitur magis si non cognoscerent suos esse proprios propinquos, nihil talium uererentur facere. Ultimo autem epilogando concludit, quod hoc modo determinatum est de communione filiorum et uxorum, quam Socrates inducere uolebat. Habitum autem hiis est et cetera. Postquam philosophus improbauit legem Socratis quantum ad communitatem mulierum et puerorum, hic improbat eam quantum ad communitatem possessionum. Et circa hoc duo facit. Primo proponit quod intendit. Secundo ostendit propositum, ibi, alteris quidem igitur et cetera. Circa primum tria facit. Primo continuat se ad praecedentia, dicens quod habitum, id est consequens ad praemissa est considerare de possessione, utrum oporteat ordinare quod illi qui debent conuersari secundum optimam conuersationem ciuilem, habeant possessiones communes uel non communes. Secundo, ibi, hoc autem utique et cetera. Ostendit quod ista quaestio seorsum est consideranda a praemissa, quae erat de communitate uxorum; et dicit quod considerandum est seorsum, etiam si nihil esset statutum de communitate filiorum et uxorum: utrum scilicet dato quod filii et uxores non sint communes, sed seorsum quilibet habeat propriam uxorem et filios secundum modum qui nunc obseruatur, melius sit quod possessiones et usus earum sint communes omnibus, quam quod unusquisque habeat propriam possessionem, sicut nunc est. Tertio, ibi, puta campos seorsum et cetera. Distinguit modos quibus possibile est ciues communicare in bonis possessis. Et ponit tres modos: quorum primus est quod unusquisque habeat seorsum proprium campum, sed omnes fructus camporum deferantur ad commune et distribuantur in omnes: quod obseruabatur apud quasdam nationes. Secundus modus est quod e conuerso terra sit communis et communiter colatur, sed fructus agrorum diuidantur inter ciues ad proprium usum cuiuslibet. Et hic modus apud quosdam barbaros obseruabatur. Tertius modus est, ut et campi et fructus sint communes: quod Socrates lege statuendum esse dicebat. Deinde cum dicit alteris quidem igitur etc., ostendit quid sit uerum circa propositam quaestionem. Et primo improbat legem Socratis de communitate possessionum, ostendens quae mala ex ea sequerentur. Secundo ostendit quae bona per eam tollentur, ibi, eo autem modo et cetera. Circa primum ponit tres rationes: quarum prima est, quia si possessiones essent communes omnium ciuium, oporteret alterum duorum esse: scilicet quod uel agri colerentur per aliquos extraneos, uel per aliquos ex ciuibus. Et si quidem per alios colerentur, haberet aliquam difficultatem, quia difficile esset aduocare tot extraneos agricolas: tamen hic modus esset facilior, quam si aliqui ex ciuibus laborent: hoc enim exhiberet multas difficultates. Non enim esset possibile quod omnes ciues colerent agros: oporteret enim maiores maioribus negotiis intendere, minores autem agriculturae: et tamen oporteret quod maiores, qui minus laborarent circa agriculturam, plus acciperent de fructibus: et sic non aequaliter secundum proportionem corresponderet perceptio fructuum operibus, siue laboribus agriculturae: et propter hoc ex necessitate orirentur accusationes et litigia, dum minores qui plus laborarent, murmurarent de maioribus quod parum laborantes multum acciperent, ipsi autem e conuerso minus acciperent plus laborantes. Et sic patet quod ex hac lege non sequeretur unitas ciuitatis, ut Socrates uolebat, sed potius discidium. Secundam rationem ponit, ibi, omnino autem conuiuere et cetera. Et dicit quod ualde difficile est quod multi homines simul ducant uitam et quod communicent in quibuscumque humanis bonis et praecipue in diuitiis. Uidemus enim quod illi qui in aliquibus diuitiis communicant, multas habent dissensiones adinuicem, ut patet in his qui simul peregrinantur: frequenter enim adinuicem dissentiunt ex his quae expendunt in cibis et potibus compotum faciendo, et aliquando pro modico seinuicem propulsant et offendunt uerbo uel facto. Unde patet quod si omnes ciues haberent communes omnes possessiones, plurima litigia inter eos existerent. Tertiam rationem ponit, ibi, adhuc autem famulantium et cetera. Et dicit quod homines maxime offenduntur suis famulis quibus multum indigent ad aliqua seruilia ministeria; et hoc propter communitatem conuersationis uitae: qui enim non frequenter simul conuersantur, non frequenter habent turbationes ad inuicem. Ex quo patet quod communicatio inter homines existens est frequenter causa discordiae. Ultimo autem concludit quod praemissae difficultates et aliae similes sequerentur ex communitate possessionum in ciuitate. Deinde cum dicit eo autem modo etc., ostendit quae bona per praedictam legem tollerentur. Et ponit tres rationes: circa quarum primam dicit, quod si ita ordinetur in ciuitatibus, sicut nunc se habet, quod scilicet possessiones sint ciuibus diuisae, et hoc ordinetur pulchris consuetudinibus et iustis legibus, habebit magnam differentiam in excessu bonitatis et utilitatis respectu eius quod Socrates dicebat. Utrobique enim inuenitur aliquid boni: scilicet et in hoc quod ponuntur possessiones propriae, et in hoc quod ponuntur communes. Sed si possessiones sint propriae, et ordinetur per rectas leges et consuetudines quod ciues sibi inuicem communicent de suis bonis, habebit talis modus uiuendi bonum, quod est ex utroque: scilicet et ex communitate possessionum et distinctione earum. Oportet enim possessiones simpliciter quidem esse proprias quantum ad proprietatem dominii, sed secundum aliquem modum communes. Ex hoc enim quod sunt propriae possessiones, sequitur quod procurationes possessionum sunt diuisae, dum unusquisque curat de possessione sua. Et ex hoc sequuntur duo bona: quorum unum est quod dum unusquisque intromittit se de suo proprio et non de eo quod est alterius, non fiunt litigia inter homines quae solent fieri quando multi habent unam rem procurare, dum uni uidetur sic et alii aliter faciendum. Aliud bonum est quod unusquisque magis multiplicabit possessionem suam insistens ei sollicitius tamquam propriae. Et hoc modo erunt possessiones diuisae, sed propter uirtutem ciuium, qui erunt in inuicem liberales et benefici, erunt communes secundum usum, sicut dicitur in prouerbio, quod ea quae sunt amicorum sunt communia. Et ne cui uideatur impossibile, subiungit quod in quibusdam ciuitatibus bene dispositis est hoc statutum quod quaedam sint ipso facto communia quantum ad usum, quaedam autem fiant communia per uoluntatem ab ipsis dominis, dum scilicet unusquisque habens propriam possessionem, quaedam de bonis suis facit prouenire in utilitatem suorum amicorum, et quibusdam de bonis suis utuntur amici sui per seipsos, tamquam rebus communibus. Sicut erat in ciuitate Lacedaemonia in qua unus poterat uti seruo alterius ad suum ministerium ac si esset proprius seruus. Similiter poterant uti equis et canibus aliorum tamquam suis, si indigerent ire ad agros, in eadem tamen regione. Unde manifestum est quod multo melius est quod sint propriae possessiones secundum dominium, sed quod fiant communes aliquo modo quantum ad usum. Quomodo autem usus rerum propriarum possit fieri communis, hoc pertinet ad prouidentiam boni legislatoris. Secundam rationem ponit, ibi, adhuc et cetera. Et dicit quod non potest de facili enarrari quantum sit magis delectabile reputare aliquid esse sibi proprium. Uenit enim haec delectatio ex hoc quod homo amat seipsum; propter hoc enim uult sibi bona. Nec hoc est uanum, quod aliquis habet amicitiam ad seipsum; sed naturale est. Quandoque tamen iuste uituperatur aliquis ex hoc quod est philauton, id est amator suiipsius. Sed quando hoc in uituperium dicitur, non est hoc simpliciter amare seipsum, sed magis quam oportet; sicut et amatores pecuniarum uituperantur, quas tamen omnes aliquo modo amant: quia amatores pecuniarum uituperantur inquantum amant eas magis quam oportet. Hanc autem delectationem, quae est de rebus propriis habendis aufert lex Socratis. Tertiam rationem ponit, ibi, at uero et largiri et cetera. Et dicit quod ualde delectabile est quod homo donet uel auxilium ferat uel amicis, uel extraneis uel quibuscumque aliis: quod quidem fit per hoc quod homo habet propriam possessionem: unde etiam hoc bonum tollit lex Socratis auferens proprietatem possessionum. Ultimo autem concludit, quod ista inconuenientia accidunt his qui uolunt nimis unire ciuitatem introducendo communitatem possessionum, et uxorum, et filiorum. Deinde cum dicit et ad haec interimunt etc., obiicit simul contra utramque positionem, scilicet de communitate uxorum et possessionum. Et inducit etiam ad hoc tres rationes: quarum prima est quod illi qui uolunt sic nimis unire ciuitatem, manifeste interimunt opera duarum uirtutum: scilicet temperantiae, inquantum est circa mulieres: opus enim temperantiae est abstinere a muliere aliena: quod non habebit locum si omnes mulieres sint communes. Similiter introducens communitatem possessionum, aufert actum liberalitatis. Non enim poterit esse manifestum de aliquo an sit liberalis, neque aliquis poterit actum liberalitatis exercere, ex quo non habet proprias possessiones, in quarum usu consistit opus liberalitatis. Prouidus homo propria expendit et dat. Quod autem aliquis det communia, non est multum liberalitatis. Secundam rationem ponit ibi, bonae faciei quidem igitur et cetera. Et dicit quod lex Socratis praedicta uidetur bona in superficie, et uidetur quod sit philantropos, id est inducens amicitiam inter homines, uel philantropos, id est amabilis ab hominibus. Et hoc propter duo. Primo propter bonum quod aliquis suspicatur futurum ex tali lege. Quando enim aliquis audit, quod inter ciues sint omnia communia, suscipit hoc cum gaudio, reputans amicitiam admirabilem futuram per hoc omnium ad omnes. Secundo propter mala, quae putat tolli per hanc legem. Accusat enim aliquis mala, quae nunc fiunt in ciuitatibus, sicut disceptationes hominum ad inuicem circa contractus, et iudicia de testimoniis falsis, et hoc quod pauperes adulantur diuitibus, tamquam omnia ista fiant propter hoc quod possessiones non sunt communes. Sed si aliquis recte consideret, nihil horum fit propter hoc quod possessiones non sunt communes, sed propter malitiam hominum. Uidemus enim quod illi qui possident aliqua in communi, multo magis dissident adinuicem, quam illi qui habent separatas possessiones. Sed quia pauci sunt illi qui habent possessiones communes respectu illorum qui habent diuisas, propter hoc pauciora litigia ueniunt ex communitate possessionum: tamen si omnes haberent communes multo plura litigia essent. Tertiam rationem ponit ibi, adhuc autem iustum et cetera. Et dicit quod homo non solum debet considerare quot malis priuentur illi qui habent communes possessiones et uxores, sed etiam quot bonis priuentur. Debet enim legislator sustinere aliqua mala, ne priuentur maiora bona: tot autem bona priuantur per hanc legem Socratis, quod uidetur esse impossibilis talis conuersatio uitae, ut patet per inconuenientia supra posita. Causam autem deuiationis et cetera. Postquam philosophus impugnauit legem Socratis ostendens eam esse inconuenientem, hic impugnat eam ostendens esse insufficientem. Et circa hoc duo facit. Primo ostendit quod non habuit sufficiens motiuum. Secundo ostendit quod id quod ponebatur, insufficiens erat, ibi, quinimmo sed neque modus et cetera. Circa primum duo facit. Primo ostendit motiuum esse insufficiens propter falsam suppositionem. Secundo propter defectum experientiae quae requiritur in legibus condendis, ibi, oportet autem non hoc ipsum ignorare et cetera. Dicit ergo primo, quod causa quare Socrates deuiauit a ueritate circa legem de communitate possessionum, filiorum et uxorum, oportet putare hanc esse, quia supponebat quamdam suppositionem non rectam: scilicet quod summum bonum ciuitatum esset quod ipsa esset maxime una. Haec autem suppositio ideo non est recta, quia ad ciuitatem et domum, sicut supra dictum est, requiritur aliqua unitas, sed non omnimoda. Unde intantum potest procedere unitas ciuitatis, quod iam non erit ciuitas; puta si omnes sint unius artis et cohabitantes in una domo. Intantum autem potest procedere unitas quod erit in propinquo ad hoc quod non sit ciuitas. Unde sequitur quod sit peior: quia unumquodque tanto deterius est, quanto magis appropinquat ad suum non esse; sicut si tollatur aliqua distinctio officiorum, quae sunt necessaria ad bene esse ciuitatis. Et ponit exemplum, sicut si aliquis faciat homofoniam, idest omnes cantantes in una uoce, iam non erit symphonia id est consonantia uocum, cui similatur ciuitas ex diuersis consistens. Et similiter tolleretur rismon, id est ordinatio figurae puta trianguli, si quis uellet facere unam solam basim. Et ita potest in tantum procedere unitas quod tollatur ciuitas. Sed, sicut supra dictum est, oportet in ciuitate esse quidem diuersorum multitudinem, sed quod ciuitas fiat una et communis propter quamdam disciplinam legum recte positarum. Sed si aliquis qui erat inducturus disciplinam ad uniendum ciuitatem putet per hanc legem de communitate filiorum et uxorum fieri ciuitatem bonam, inconueniens est si aestimet quod per tales communitates possit rectificare ciuitatem, et non magis per bonas consuetudines et leges, et per philosophiam, id est sapientiam circa talia: sicut dictum est supra, quod Lacedaemones possessiones proprias faciebant communes quantum ad usum; et in Creta etiam fecit legislator esse aliqua communia, ut fierent quaedam conuiuia publica ciuibus, secundum aliqua tempora ad hoc ut inter eos maior familiaritas esset. Deinde cum dicit oportet non hoc ipsum etc., ostendit insufficientiam motiui propter defectum experientiae: et dicit quod ad hoc quod leges bene ponantur, oportet hoc non ignorare, quia debet aliquis multo tempore considerare et multis annis, ut manifestum sit per experientiam, si tales leges uel statuta bene se habeant. Aestimandum est enim quod in longitudine praecedentium temporum fere omnia inuenta sunt circa conuersationem humanam, quae excogitari possunt: sed quaedam eorum non sunt conducta, idest non est usque ad hoc in eis processum quod lege statuerentur, quia statim eorum inconuenientia apparebat: quaedam uero sunt quidem statuta, sed recesserunt ab usu dum cognouerunt homines quod non erant utilia. Et hoc maxime manifestum fit, si quis per experientiam operis inspiciat talem ordinem ciuitatis institutum, qualem Socrates dixit. Impossibile enim est, quod fiat ciuitas nisi per aliquam partitionem et segregationem; puta quod de bonis communibus fiat distributio per diuersa conuiuia, uel per diuersas confraternitates, aut per diuersas tribus, idest societates ciuitatis aut regionis. Quia igitur necesse est omnino, quod fiat distributio bonorum communium quantum ad rem, nihil aliud affertur per statutum talis legis de communitate possessionum, nisi quod municipes, idest qui continue morantur in ciuitate, non habeant curam de agris colendis, quasi non habentes agros proprios. Sed etiam si non sint agri communes, hoc ipsum fieri potest, sicut Lacedaemonii facere conantur, ut scilicet per alios agri colantur, quamuis sunt proprii. Deinde cum dicit quinimmo, etc., ostendit inconuenientiam legis Platonicae quantum ad id quod ponebatur. Et circa hoc duo facit. Primo ostendit insufficientiam praedictae legis quantum ad ea de quibus est. Secundo quantum ad quaedam consequentia, ibi, sed siue necessaria et cetera. Circa primum inducit tres rationes: quarum prima ostendit insufficientiam praedictae legis quantum ad hoc, quod non poterat secundum eam sufficienter distingui multitudo ciuitatis. Et dicit, quod non solum lex Socratis nichil aliud facere uidebatur, nisi quod municipes agros non colerent tamquam non proprios existentes, sed neque etiam Socrates dixit quis modus esset totius conuersationis politicae instituendae secundum suam legem communicantibus, idest habentibus omnia communia, neque etiam possibile est a quouis alio dici hac lege seruata. Necesse enim est, quod multitudo ciuitatis sit multitudo hominum diuersorum secundum diuersos status. De quorum diuersitate qualiter esse possit, nihil est determinatum a Socrate: necesse enim est dicere, quod agricolis sint possessiones communes simul cum aliis ciuibus, et filii et uxores, aut quod habeant seorsum proprios filios et possessiones et uxores praeter alios ciues. Hoc autem secundo modo contingit assignare diuersitatem eorum ab aliis ciuibus, tum propter differentiam eorum in possessionibus, tum etiam propter parentum originem: sed si eodem modo sint communia omnia praedicta omnibus aliis, nulla differentia inuenitur, secundum quam possunt diuersificari agricolae a municipibus; id est ab illis qui communiter incolunt ciuitatem. Neque etiam poterit assignari, quid plus consequantur illi qui portant pondus principatus in regendo ciuitatem, et sic inutiliter laborabunt: nunc autem habent hoc emolumentum, quod attribuuntur eis plures possessiones, et filii eorum nobilitantur. Similiter etiam non poterit assignari, quid passi sufferunt principatum, idest propter quam eorum conditionem praecedentem ad principatum assumantur nunc enim consueuerunt ad principatus assumi, qui sunt nobiliores origine uel excellentiores diuites: excellentia autem secundum uirtutem non semper est ita manifesta, quod secundum eam solam sufficienter possint inueniri homines, qui assumantur ad principatus. Posset autem aliquis dicere, quod illi qui seruarent legem Socratis, susciperent tale aliquid obseruandum, quale obseruant Cretenses, qui agriculturam et alia huiusmodi artificia dimittunt exercenda per seruos, quibus solum interdicunt gymnasia, idest exercitia corporalia, et usum armorum, ut secundum hoc non oporteat distinguere inter agricolas et alios municipes, quia exercentes agriculturam et artifices secundum hoc non erunt ciues, sed serui. Sed si in ciuitate, quam Socrates intendit instituere, erunt huiusmodi ordinata sicut in aliis ciuitatibus, ut scilicet quidam ciuium sint agricolae et artifices, non uidebitur esse una communitas, quia in una ciuitate necessarium erit esse quasi duas ciuitates sibi contrarias: ex una enim parte erunt municipes, qui custodiunt ciuitatem, nihil aliud operantes; et ex alia parte erunt agricolae et artifices operantes, quos oportet esse contrarios adinuicem, ex hoc ipso quod quibusdam laborantibus, alii non laborant, et tamen plura de fructibus recipiunt, sicut etiam supra dictum est. Si uero possessiones non sint communes, non erit ex hoc litigium, quia quilibet procurabit, quod colantur agri sui, uel per alium, uel per seipsum: et dum minores seruient maioribus, ab eis aliquod lucrum recipientes, erit una communicatio inter eos. Secundam rationem ponit, ibi, accusationes autem et cetera. Et dicit, quod in ciuitate habente omnia communia, sicut Socrates dixit, inuenientur mutuae accusationes et disceptationes, et omnia alia mala, quae Socrates dicit nunc esse in ciuitatibus. Disceptabunt enim ciues adinuicem de hoc quod non aequaliter laborant, nec aequaliter fructum recipiunt, et de multis etiam aliis; quamuis Socrates putauerat, quod ista mala in ciuitate, in qua essent omnia communia, non essent. Et propter hoc dicebat, quod propter huiusmodi disciplinam non indigeret ciuitas multis legibus, sed solum quibusdam paucis, scilicet circa habitationem municipii, et circa forum iudiciorum, uel etiam circa forum rerum uenalium, et circa alia huiusmodi, sine quorum ordinatione ciuitas esse non potest: ita tamen quod huiusmodi disciplinam legum attribuebat solum municipibus, id est custodibus ciuitatis, non autem agricolis, qui extra ciuitatem municipum morabantur. Et sic patet, quod lex Socratis erat insufficiens, quia non poterat a ciuitate extirpare mala quae tollere conabatur. Tertiam rationem ponit, ibi, adhuc autem dominos facit et cetera. Et dicit quod Socrates committebat secundum suam legem totam dispositionem possessionum agricolis, quibus dicebat esse committendum, quod fructus agrorum offerrent quibuscumque circa alia uacantibus: et ex hoc putabat, quod agricolae propter hanc potestatem efficerentur obsequiosi et humiliter seruientes aliis ciuibus. Sed totum contrarium accideret: multo enim magis est uerisimile, quod ex quo haberent omnia in sua potestate, quod essent graues aliis ciuibus, et adinuenirent astutias ad defraudandum eos, quam quod humiliter eis seruirent. Et sic patet, quod lex Socratis de communitate mulierum et possessionum insufficiens erat, quia non poterat implere quod conabatur. Deinde cum dicit sed siue necessaria etc., ostendit insufficientiam legis Socraticae quantum ad alia consequentia. Et primo in generali. Secundo in speciali, ibi, at uero si uxores et cetera. Dicit ergo primo, quod siue ista quae Socrates posuit de communitatem mulierum et possessionum, sint necessaria ciuitati, siue non, tamen de habitis, id est de consequentibus nihil determinauit, scilicet qualis debeat esse ordinatio politicae conuersationis, et qualis disciplina, et quales leges propriae eorum, qui sic habent omnia communia: non enim est de facili inuenire aliquas tales: nec etiam oportet eos parum differre ab aliis, qui praedictam ciuitatem seruare possint: unde quibusdam specialibus legibus et speciali disciplina essent imbuendi. Deinde cum dicit at uero si uxores etc., ostendit insufficientiam in speciali. Et primo quantum ad mulieres. Secundo quantum ad principes, ibi, insecurum autem et cetera. Tertio quantum ad communem ciuitatis felicitatem, ibi, adhuc autem et felicitatem auferens et cetera. Quantum ad mulieres autem duo tangit. Primo, quod non potest sufficienter ordinari de mulieribus si sint communes municipibus et agricolis, siue possessiones sint propriae et distinctae utrisque, siue sint communes; quia si sint communes, oportet quod per agricolas dispensentur; et etiam si sint propriae municipum, quis alius dispensabit eas nisi agricolae? Quo modo autem poterunt dispensare ea quae sunt in agris uiri mulierum quae habitant in ciuitate? Non enim simul poterunt uti mulieribus in ciuitate existentibus et agros colere. Secundo circa mulieres dicit, quod Socrates dicebat, quod mulieres debebant eadem tractare cum uiris, ut scilicet colerent agros et pugnarent, et alia huiusmodi facerent sicut uiri: et accipiebat parabolam, id est similitudinem a bestiis, in quibus feminae similia operantur masculis. Sed Aristoteles istud dicit esse inconueniens, nec esse simile: quia bestiae nihil participant de uita oeconomica, in qua quidem uita mulieres habent quaedam propria opera, quibus oportet eas intendere, et abstinere semper ab operibus ciuilibus. Deinde cum dicit insecurum autem etc., ostendit insufficientiam quantum ad principes: et dicit, quod non est securum ciuitati, quod hoc modo instituantur principes ciuitatis sicut Socrates instituebat: ordinauit enim, quod semper manerent iidem principes: quod quidem fit causa seditionis, etiam apud homines non magni ualoris, et multo magis apud homines animosos et bellicosos, qui non possunt de facili pati, quod ipsi semper subiiciantur, et alii principentur. Et subiungit causam quare Socrates instituebat, quod semper essent iidem principes: dicebat enim, quod sicut in quibusdam mineris terrarum inuenitur aurum, in quibusdam argentum, in quibusdam uero ferrum, aut aes, ita in animabus quorumdam hominum, qui abundant in sapientia et uirtute, est a Deo quasi inditum aurum, quos iustum est principari; in quibusdam uero argentum, qui sunt secundi gradus; in quibusdam uero qui sunt imperfecti ad sapientiam et uirtutem, inuenitur quasi aes aut ferrum: et tales secundum ipsum debent fieri agricolae et artifices. Manifestum est autem, quod istud non commutatur, ita quod quandoque istis hominibus sit inditum aurum, et quandoque aliis; sed semper eisdem: unde sequitur, quod semper iidem principentur. Deinde cum dicit adhuc autem et felicitatem etc., ostendit insufficientiam quantum ad communem ciuitatis felicitatem; dicebat enim Socrates, quod legislator debet ad hoc attendere, quod faciat totam ciuitatem felicem, et quantum ad opera uirtutis, et quantum ad exteriora bona: cum tamen Socrates per suam legem auferret a singulis ciuibus felicitatem: quia uolebat, quod non haberent aliquid proprium, nec in possessionibus, nec in mulieribus, nec in filiis, quae quidem pertinent ad felicitatem tamquam organice deseruientia, ut dicitur in primo Ethicorum. Hoc autem est impossibile, quod tota ciuitas sit felix, nisi uel omnes, uel plures partes ciuitatis felicitatem habeant: non enim est felicitas ciuitatis, sicut numerus par, et alia similia. Partes enim numeri paris quandoque sunt impares, sicut partes senarii sunt duo trinarii. Et praeterea si municipes ciuitatis non sunt felices, qui alii erunt felices ad hoc quod in eis felicitas ciuitatis fundari possit? Non enim potest dici quod agricolae et banausi, id est mercenarii sint felices, qui sunt infimi in ciuitate: non enim felicitas quae est optimum ciuitatis potest saluari in infima eius parte. Ultimo autem epilogando concludit, quod conuersatio politica ciuitatis de qua Socrates dixit, habet praedictas dubitationes et quasdam alias non minores praedictis. Fere autem similiter et quae circa leges et cetera. Postquam philosophus improbauit positionem Socratis de communitate mulierum et puerorum et possessionum, quod ponebat quasi principale in sua politia, hic inquirit de aliis consequentibus legibus. Et primo narrat eas. Secundo disputat contra eas, ibi, superfluum quidem igitur et cetera. Circa primum duo facit. Primo dicit de quo est intentio. Secundo prosequitur intentum, ibi, diuiditur autem in duas partes et cetera. Dicit ergo primo, quod sicut habet multas dubitationes lex de communitate mulierum et possessionum, ita etiam et aliae eius consequentes leges; et ideo melius est quod de tota eius politia aliqua pauca hic dicantur; quia de paucis in sua politia determinauit Socrates, scilicet de communitate uxorum et filiorum et possessionis, quomodo debeat se habere; et super hoc determinauit ordinem politicae conuersationis. Deinde cum dicit diuiditur autem in duas etc., recitat ea quae Socrates dixit de ordine politiae nam de communitate satis supra dictum est. Et primo quantum ad partes ciuitatis. Secundo quantum ad disciplinam ciuium, ibi, et de disciplina qualem quamdam et cetera. Circa primum quatuor dicit. Quorum primum est quod Socrates totam multitudinem habitantium ciuitatem diuidebat in duas partes: quarum una erat agricolarum et aliorum artificum; alia uero erat uiuorum bellatorum: addebat autem et tertiam partem, scilicet consilium et principes ciuitatis. Secundo dicit quod Socrates omisit dicere de agricolis et artificibus, utrum debeant aliquem principatum habere, et utrum etiam debeant aliquo modo pugnare uel non. Tertio dicit, quod Socrates existimauit quod oportebat mulieres bellare et alia similia facere uiris. Quarto dicit quod alias quidem partes suae politicae impleuit multis sermonibus extraneis qui non pertinebant ad materiam politicae, interponens multa de naturalibus et de aliis scientiis. Deinde cum dicit et de disciplina etc., narrat quid Socrates dixit de disciplina ciuitatis, et circa hoc tria facit. Primo dicit in communi quod Socrates dixit de disciplina ciuitatis quod oportet aliquam disciplinam habere municipes, id est habitatores ciuitatis. Secundo, ibi, legum autem et cetera. Ponit ea in quibus conueniebat cum aliis politiis: et dicit quod magna pars legum, quas Socrates ponebat, sunt leges quae modo in ciuitatibus obseruantur. Cum enim ipse dixerit de politia, idest conuersatione ciuitatis, et induxerit quamdam maiorem communitatem in ciuitate quam sit consuetum, paulatim instituendo leges deueniebat ad alteram politiam, quae nunc obseruatur; quia praeter communionem mulierum et possessionis quae erat propria suae politiae, omnia alia tradidit quae possint esse communia ambabus politiis, scilicet et illi quae obseruat hanc communitatem, et illi quae non obseruat: eamdem enim disciplinam dixit esse utrorumque: puta quod homines uiuerent de necessariis operibus cum quadam moderantia et abstinentia, et quod facerent quaedam conuiuia in ciuitate ad maiorem ciuium familiaritatem, quae etiam apud alias ciuitates obseruabantur, quamuis oportuisset quod instituerent multo differentem disciplinam, ut supra dictum est. Tertio cum dicit, uerum tamen in hac inquit etc., narrat quaedam propria quae Socrates ponebat: quorum unum erat quod fierent etiam conuiuia mulierum et non solum uirorum: aliud autem erat quod determinabat numerum bellatorum; scilicet quod in ciuitate essent ad minus mille arma portantes et ad plus quinque milia. Deinde cum dicit superfluum quidem igitur etc., obiicit contra praedicta alia quae Socrates inducebat. Et primo obiicit contra disciplinam legum. Secundo contra ordinem partium ciuitatis, ibi, coordinatio autem tota uult et cetera. Circa primum duo facit. Primo proponit quod intendit. Secundo manifestat propositum, ibi, quoniam et nunc dictam et cetera. Dicit ergo primo, quod sermones Socratis habent aliquid superfluum, inquantum replet suam politiam extraneis sermonibus; et leue, inquantum erant insufficientes rationes, et sine experientia prolatae; et nouum, inquantum erat contra communem consuetudinem. Et erat quaestionibus plenum per multas difficultates consequentes; et quod in omnibus bene diceret difficile est asserere. Deinde cum dicit quoniam et nunc dictam manifestat quod dixerat. Et primo improbat dicta Socratis quantum ad mensuram quam ciuitati imponebat. Secundo quantum ad distinctionem, ibi, Fidon quidem igitur et cetera. Circa primum duo facit. Primo improbat dictum eius quantum ad numerum bellatorum. Secundo quantum ad quantitatem possessionis quam taxabat, ibi, et multitudinem autem possessionis et cetera. Dicit ergo primo, quod si quis consideret praedictam multitudinem bellatorum, quam Socrates instituebat in ciuitate, manifeste apparet quod ciuitas talis indigebit maxima latitudine camporum, sicut est circa Babyloniam, ad hoc quod nutriantur exinde quinque millia bellatorum, qui nihil aliud operentur, et praeter eos multo maior alia turba, et mulierum et famulorum. Et secundum hoc oportet quod ille qui talem ciuitatem instituit, habeat multitudinem camporum ad uotum; quod tamen non est impossibile: sed tamen hoc considerandum quod ille qui uult legem in ciuitate statuere, non debet statuere legem secundum illud quod cogitat quod sit possibile, sed respiciendo ad ea quae ei existunt; et praecipue quidem ad duo: scilicet ad regionem, ut non constituat maiorem ciuitatem quam regio illa pascere possit, et iterum ad homines ut conueniant leges hominibus secundum eorum conditiones. Tertio autem est apponendum, ut ponat leges respiciendo ad loca uicina: et hoc quidem primo est necessarium si ciuitas debet habere uitam non solitariam, sed politicam, idest communem cum multis aliis ciuitatibus, cum quibus societatem habeat non solum in pace, sed etiam in bello: quia talem ciuitatem non solum necessarium est uti talibus armis ad bellum et in tanto numero secundum quod utile est ad propriam regionem; sed etiam in exterioribus locis, in quibus conuersantur uel hostes uel amici. Secundo autem si quis non approbet uitam bellicosam, neque ut propriam alicuius hominis, neque ut communem totius ciuitatis, nihilominus tamen quantum ad hoc oportet ciues esse armatos et bellicosos, ut sint terribiles inimicis, non solum cum ueniunt in regionem, sed etiam quando discedunt. Deinde cum dicit multitudinem autem etc., improbat positionem Socratis, quantum ad mensuram possessionum quam in ciuitate statuebat. Et circa hoc duo facit. Primo improbat mensuram possessionum a Socrate positam secundum se. Secundo quantum ad hoc quod praetermisit mensurare generationem, ibi, inconueniens autem et possessiones et cetera. Circa primum ponit duas rationes. Dicit ergo primo, quod oportet considerare ne forte alio modo possit planius determinari quantitas possessionum quas ciuitas debet communiter habere, quam Socrates determinauerat. Dicit enim Socrates quod tanta debet esse possessio ciuitatis, ut ex ea possint ciues uiuere temperate: sed planius diceretur si quis diceret, quod tanta debet esse possessio ciuitatis, ut ex ea uiuatur bene: haec enim determinatio est magis utilis, eo quod plura in se comprehendit bene uiuere quam temperate uiuere. Secundam rationem ponit, ibi, adhuc autem est temperate quidem et cetera. Et dicit quod contingit aliquem temperate uiuere, qui tamen misere uiuit, idest cum magna penuria. Et sic patet quod praedicta determinatio Socratis non sufficit; sed melior determinatio est ut dicatur quod tanta debet esse possessio, ut uiuatur temperate et liberaliter. Si enim alterum eorum separatim dicatur, sequetur inconueniens. Ex una enim parte si dicatur quod debeat uiuere liberaliter, sequetur quod homo in superfluis delitiis uiuat. Ex alia uero parte, si dicatur quod debet uiuere temperate, sequetur quod possit homo uiuere cum penuria et labore: ideo ad excludendum utrumque inconueniens oportet dicere, temperate et liberaliter; et ista determinatio sufficit; quia solae hae duae uirtutes faciunt hominem bene se habere circa usum substantiae, idest possessionis: et hoc patet in aliis uirtutibus: non enim potest dici quod aliquis utatur sua possessione mansuete aut fortiter. Mansuetudo enim est circa iras, et fortitudo circa timores et audacias; et sic in nullo respiciunt usum possessionum: sed temperantia quae est circa concupiscentias ciborum et uenereorum propter quas multi consumunt suam substantiam, et liberalitas quae est circa donationes et acceptiones manifeste respiciunt usum possessionis: unde potest dici quod aliquis utatur sua possessione temperate et liberaliter: unde cum per utrumque istorum uidetur esse inconueniens circa usum possessionum, necessarium est circa ipsas esse usus hos, scilicet temperantiae et liberalitatis. Deinde cum dicit inconueniens autem etc., improbat positionem Socratis ex hoc quod determinans quantitatem possessionum non determinabat quantitatem generationis. Et circa hoc sex facit. Primo quidem proponit esse inconueniens id quod Socrates dicebat: et dicit quod inconueniens est quod aliquis uelit possessiones ciuitatis adaequare idest ad certam quantitatem reducere, et cum hoc non instituat aliquid ad determinandum multitudinem ciuium, sed permittat generationem ciuium in infinitum fieri, sicut Socrates faciebat. Secundo, ibi, tamquam sufficienter etc. ponit rationem quae mouebat Socratem: contingit enim in ciuitate multas mulieres esse steriles: et ita licet aliis mulieribus generantibus multos filios, tamen semper conseruabitur eadem multitudo ciuitatis, sicut nunc uidemus in ciuitatibus euenire. Et propter hoc Socrati non uidebatur necessarium quod circa generationem filiorum aliquid taxaretur. Tertio quidem, ibi, nunc quidem enim etc., ostendit Aristoteles hanc rationem esse insufficientem: quia nunc in ciuitatibus, propter hoc quod possessiones sunt diuisae, unoquoque habente propriam possessionem, nulla dubitatio potest prouenire ad quantamcumque multitudinem proueniat generatio filiorum, quia unusquisque filiis suis studet aliquo modo prouidere; sed tunc cum possessiones non essent diuisae inter ciues secundum ordinationem Socratis, sequeretur quod illi qui essent abiectiores nihil perciperent de fructibus possessionum, siue multiplicarentur, siue diminuerentur, dum modo illi qui essent potentes multiplicarentur; dum enim potentes ciuitatis primo sibi et suis necessaria sumerent, sic eorum multitudo excresceret. Quarto ibi, magis autem suspicabitur et cetera. Proponit quod oportet determinare multitudinem circa generationem filiorum; et dicit quod aliquis potest aestimare quod magis oportet determinari generationem filiorum quam etiam multitudinem substantiae; ita scilicet quod non generentur plures ciues ab aliquo numero determinato, cui sufficiant ciuitatis possessiones. Quinto ibi, hanc autem multitudinem etc., ostendit quid debeat obseruari in tali determinatione; et dicit quod oportet determinare multitudinem filiorum generandorum respiciendo ad casus fortuitos, puta ad mortes eorum qui nascuntur, et ad sterilitatem mulierum quae non concipiunt, ut scilicet tantum permittatur ex alia parte superexcrescere generatorum numerus, ut huiusmodi defectus fortuiti suppleantur. Sexto, ibi, sinere autem etc. ostendit quomodo oportet determinari multitudinem generatorum; et dicit quod hoc ideo necessarium est, quia si permittatur quod in infinitum homines generentur absque aliquo determinato numero, sicut communiter fit in ciuitatibus, ex necessitate sequitur quod ex hoc proueniat causa paupertatis ciuibus: multi enim filii pauperes erunt habentes id solum quod eorum pater diues habebat; ex paupertate autem ciuium, sequitur quod sint seditiosi et maligni; quia dum non habent necessaria uitae, student ea conquirere fraudibus et rapinis. Deinde cum dicit Phaedon quidem igitur etc., improbat disciplinam legum Socratis quantum ad distinctionem quam in ciuitate faciebat. Et circa hoc quatuor facit. Primo ostendit quomodo circa distinctionem discordabat ab aliis legislatoribus. Et dicit quod quidam legislator Corinthius, Phaedon nomine, duo dixit esse obseruanda in ciuitate: quorum unum est, ut domus antiquorum ciuium permanerent aequales adinuicem in diuitiis et dignitate, etiam si a principio inaequales sortes habuissent: quomodo autem reduci possint ad aequalitatem infra dicetur: aliud est ut multitudo ciuium semper aequalis remaneret. Sed in legibus Socratis contrarium inuenitur: quia neque ordinat quomodo aequalitas multitudinis ciuium conseruetur, neque etiam statuit quod sint aequales diuitiae ciuium; sed permittit quod quidam habeant maiores diuitias aliis, ut postea dicetur: sed de hoc quid melius sit, utrum scilicet quod omnes ciues habeant diuitias aequales, uel non, postea determinabitur. Secundo, ibi derelictum autem est etc., improbat legem Socratis quantum ad distinctionem principum. Et dicit quod per leges Socratis non fuit determinatum quomodo deberent distingui principes a subditis, cum tamen ipse diceret quod oporteret aliquam distinctionem esse inter eos, ut sicut ex alia materia fit filatum lanae quam filatum lini, ita ex alia conditione oporteret aliquos assumi in principatum et remanere aliquos in subiectione: non enim poterat eos distinguere per originem generis ex quo ponebat pueros et uxores communes. Tertio, ibi, quoniam autem omnem substantiam etc. improbat positionem Socratis quantum ad distinctionem possessionum; et dicit quod Socrates permittebat quod in rebus mobilibus diuitiae unius multiplicarentur supra diuitias alterius in quincuplum; et pari ratione poterat permittere idem in possessione terrae, ut non faceret omnes agros communes. Quarto, ibi, et domiciliorum autem etc., improbat distinctionem Socratis quantum ad domos. Et dicit quod oportet considerare ne forte distinctio domorum, quam introducebat Socrates, non sit utilis oeconomicae. Dicebat enim quod quilibet ciuis debebat habere duo domicilia, forte propter separationem filiorum: sed hoc est difficile quod aliquis habeat tantam familiam quod possit inhabitare duas domos; et etiam damnosum oeconomicae, ut unus homo faciat duas expensas in duabus familiis. Coordinatio autem tota et cetera. Postquam Aristoteles improbauit positionem Socratis quantum ad disciplinas legum, hic improbat eam quantum ad ordinem ciuitatis. Et primo quantum ad populum. Secundo quantum ad principes, ibi, quidam quidem igitur dicunt et cetera. Ad euidentiam autem eorum quae hic dicuntur, considerandum est, quod sex sunt species ordinationis ciuitatum, ut in tertio dicetur. Omnis enim ciuitas, aut regitur ab uno, aut a paucis, aut a multis. Si ab uno; aut ille unus est rex, aut tyrannus. Rex quidem, si sit uirtuosus tenens communem utilitatem subditorum. Tyrannus autem, si sit malus omnia retorquens ad suum commodum, utilitate subditorum contempta. Si uero regatur ciuitas a paucis; aut illi eligentur propter uirtutem qui bonum multitudinis procurent; et tale regimen dicitur aristocratia id est potestas uirtuosorum uel optimorum. Aut eligentur aliqui pauci propter potentiam, aut diuitias, et non propter uirtutem, qui omnia quae sunt multitudinis ad suam propriam utilitatem retorquebunt; et tale regimen dicitur oligarchia, id est principatus paucorum. Si uero ciuitas regitur a multis, similiter, siquidem regatur a multis uirtuosis, tale regimen uocabitur communi nomine politia. Non autem contingit multos inueniri uirtuosos in ciuitate, nisi forte secundum bellicam uirtutem: et ideo hoc regimen est quando uiri bellatores in ciuitate dominantur. Si uero tota multitudo populi dominari uelit, uocatur democratia id est potestas populi. Dicit ergo primo, quod secundum legem Socratis tota coordinatio multitudinis, scilicet ciuitatis, neque est democratia, neque oligarchia, sed est media horum, quam communi nomine nominant aliqui politiam; et consistit ex his qui utuntur armis. Cum enim Socrates multitudinem ciuitatis diuideret in duas partes, quarum una erat pugnatorum, alia artificum et agricolarum agricolas autem oportet in agris manere relinquitur quod quasi multitudo habitantium ciuitatem esset uirorum bellatorum. Deinde cum dicit siquidem igitur ut communissimam etc., ostendit quantum ad quid bene dixit, et quantum ad quid male. Et dicit quod si ipse instituit talem ordinationem tamquam communissimam inter alias politias, forte bene dixit. Nam oligarchia est solum magnorum: democratia uero est solum infirmorum: haec uero politia est ex his qui sunt medii inter utrosque: unde communior est, utpote cum utriusque participans. Sed si ipse instituit talem ordinationem quasi optimam post primam, non bene dixit. Primam autem ordinationem dicit regnum, uel quia est prima tempore a principio enim omnes ciuitates regibus regebantur, uel quia est optima dummodo rex sit bonus. Post hanc autem primam politiam non potest dici quod politia uirorum bellantium sit optima; multo enim melior est aristocratia, quae est principatus uirtuosorum, per quem modum regebantur Lachoni uel si qui alii ciues adhuc magis aristocratice reguntur. Deinde cum dicit quidam quidem igitur dicunt etc., improbat ordinem quem Socrates in ciuitate statuebat quantum ad principes. Et circa hoc duo facit. Primo ponit positionem eius. Secundo improbat eam, ibi, quas aut omnino et cetera. Circa primum duo facit. Primo proponit quod expedit in ciuitatibus commisceri praedicta regimina. Secundo ostendit qualiter Socrates commiscebat, ibi, in legibus autem iis dictum est et cetera. Dicit ergo primo, quod quidam dicunt quod optimum regimen ciuitatis est quod est quasi commixtum ex omnibus praedictis regiminibus. Et huius ratio est, quia unum regimen temperatur ex admixtione alterius, et minus datur seditionis materia, si omnes habeant partem in principatu ciuitatis; puta si in aliquo dominetur populus, in aliquo potentes, in aliquo rex: et secundum hoc maxime laudabitur ordinatio ciuitatis Lacedaemoniorum: de qua tamen erant duae opiniones. Quidam enim dicebant eam componi ex tribus ciuilitatibus, scilicet ex oligarchia, id est principatus diuitum, et monarchia, id est potestate unius, et democratia, id est potentia populi: habebant enim in ciuitate regem, quod pertinebat ad monarchiam: habebant etiam seniores quosdam ex maioribus ciuitatis assumptos, quod pertinebat ad oligarchiam: habebant etiam quosdam principes qui eligebantur ex populo, et uocabantur ephori, idest prouisores, et hoc pertinebat ad democratiam. Aliorum autem opinio fuit quod principatus ephororum pertineret ad tyrannidem, quia pro uoluntate dominabantur; sed erant in ciuitate alii principatus qui disponebant de conuiuiis communibus et de aliis pertinentibus ad quotidianam uitam ciuitatis, puta de uictualibus et aliis rebus uenalibus; et id dicebant pertinere ad democratiam. Deinde cum dicit in legibus autem etc., ostendit quomodo Socrates commiscebat suam politiam: et dicit, quod in legibus Socratis dictum est, quod optima politia debet componi ex tyrannide et democratia; forte propter hoc, ut potentia populi refrenaretur per potentiam tyranni, et iterum quod potentia tyranni refrenaretur per potentiam populi. Deinde cum dicit quas aut omnino etc., improbat quantum ad hoc Socratis dictum. Et primo ostendit hanc ordinationem secundum se inconuenientem esse. Secundo ostendit, quod ea, quae statuebat, non erant conuenientia huic commixtioni, ibi, deinde neque habens uidetur et cetera. Dicit ergo primo, quod praedictae duae politiae, scilicet tyrannis et democratia, uel non sunt dicendae politiae, quia non sequuntur ordinem rationis, sed impetum uoluntatis: uel sunt dicendae pessimae inter omnes: unde inconueniens est, quod ex pessimis politiis componatur optima politia. Multo igitur melius faciunt illi, qui ex pluribus politiis commiscent ordinationem ciuitatis: quanto enim est ex pluribus commixta, tanto melior est, quia plures habent partem in dominio ciuitatis. Deinde cum dicit deinde, neque habens etc., improbat dictum Socratis quantum ad ea quae instituebat, quae non conueniebant commixtioni praedictae. Et circa hoc duo facit. Primo ostendit, quod ea quae statuebat Socrates, non conueniebant praedictae commixtioni. Secundo, quod erant secundum se periculosa, ibi, habet autem, et circa electionem et cetera. Circa primum tria facit. Primo proponit quod intendit. Secundo manifestat propositum, ibi, palam autem ex principantium et cetera. Tertio ostendit quomodo praedicta commixtio fieri posset, ibi, quomodo quidem igitur et cetera. Dicit ergo primo, quod cum Socrates uellet commiscere politiam ex democratia et tyrannide, quae est monarchia quaedam, siquis consideret ea, quae ipse statuit, nihil est ibi monarchicum, id est pertinens ad principatum unius: sed omnia sunt oligarchica et democratica, id est pertinentia ad potentes, uel populum; sed magis declinat sua ordinatio ad oligarchiam. Deinde cum dicit palam autem etc., ostendit propositum. Et primo circa electionem principum. Secundo circa electionem consiliorum, ibi, oligarchicam autem et cetera. Dicit ergo primo, quod hoc quod dictum est, manifestum est ex institutione principum, quam Socrates determinat: dicit enim quod debebant aliqui eligi ex quibus per sortem assumerentur principes: et hoc commune erat et democratiae et oligarchiae, quia isti electi erant et de populo et de maioribus. Sed quaedam alia instituebat pertinentia ad oligarchiam: scilicet quod ad diuites ciuitatis pertineret conuocare multitudinem, et quod ipsi deferrent principes electos ad populum; et omnia huiusmodi, quae pertinebant ad communitatem ciuitatis uolebat fieri per diuitiores, et in his alios dimittebat: similiter etiam oligarchicum erat, quod uolebat plures principes fieri ex diuitibus, et in maioribus officiis constitutos. Deinde cum dicit oligarchicam autem etc., dicit quomodo in electione consiliariorum declinabat ad oligarchiam: et dicit, quod secundum Socratem ciues distinguebantur per quatuor gradus, et ex omnibus gradibus aliqui erant, qui eligebant consiliarios: sed omnes, qui erant de prima honorabilitate, ex necessitate cogebantur ad eligendum: illi uero qui erant in secunda honorabilitate, non omnes eligebant, sed aliqui aequales numero primis; et tamen isti etiam ex necessitate cogebantur eligere. Deinde ex tertio gradu eligebantur aliqui aequales, et similiter ex quartis: sed tamen non erat necessarium, quod omnes qui eligebantur ex tertiis uel quartis eligerent; sed ex quarto gradu qui erat quartorum, nullus poterat eligere consiliarios, nisi illi qui erant de primo uel de secundo gradu: et ita dicebat Socrates, quod aequalis numerus consiliariorum proueniebat de quolibet gradu ciuitatis. Sed hoc non est necessarium: quinimo semper erunt plures et meliores ex maximis honorabilitatibus, eo quod populares non omnes eligent, cum non habeant necessitatem eligendi. Deinde cum dicit quomodo quidem igitur etc., dicit, quod ex his quae dicta sunt, potest esse manifestum qualiter oporteat institui politiam ex democratia et monarchia: et iterum ex his, quae dicentur posterius, quando inciderit consideratio de politia sic commixta. Deinde cum dicit habet autem et circa electionem etc., ostendit, quod electio principum quam Socrates instituebat, est periculosa. Et dicit, quod periculosum est ciuitati, quod Socrates instituebat circa electionem principum, ut scilicet ex aliquibus electis, alii electi eligerentur. Illi enim primi electi ex quibus eliguntur principes, sunt pauci respectu totius multitudinis ciuitatis, et ideo facilius erit eos peruertere quam totam multitudinem: unde si sint aliqui qui uelint semper institui in principatu, etiam si sint mediocres multitudine, semper ad horum uoluntatem eligentur principes, quia mutuo se eligent, et mutuo sibi succedent in principatibus. Ultimo epilogando concludit, quod ea quae sunt in legibus, circa politiam Socratis habent hunc praedictum modum. Sunt autem quaedam et cetera. Postquam philosophus disputauit de politia Socratis siue Platonis, hic prosequitur de politia cuiusdam qui Phaleas dicebatur. Et circa hoc tria facit. Primo narrat eius ordinationem. Secundo approbat eam quantum ad id quod bene dicebat, ibi, quia quidem igitur habet et cetera. Tertio improbat eam quantum ad id in quo deficiebat, ibi, sed est aequalitatem et cetera. Circa primum duo facit. Primo comparat istam politiam et sequentes ad praecedentem ordinationem Socratis uel Platonis. Secundo enarrat huius politiae ordinationem, ibi, uidetur enim quibusdam et cetera. Dicit ergo primo, quod praeter praedictas politias Socratis uel Platonis sunt etiam quaedam aliae politiae, idest ordinationes ciuitatum, quarum quaedam sunt ab idiotis et illiteratis inuentae, quaedam uero sunt adinuentae a philosophis et a quibusdam hominibus, qui fuerunt prudentes et experti in ciuili conuersatione; et earum quaedam sunt constitutae tantum a suis auctoribus, ita tamen, quod in nulla ciuitate obseruantur; quaedam uero sunt secundum quas aliqui ciuiliter conuersantur. Omnes autem huiusmodi politiae propinquius se habent ad inuicem, et ad id quod est conueniens ciuitati, quam ambae praedictae politiae Socratis uel Platonis, quarum prima supra posita est de communitate mulierum, et filiorum et possessionum: alia uero posterius de legibus ab eo scriptis. Nullus enim alius legislator adinuenit, neque communitatem filiorum et uxorum, quod pertinet ad primam politiam Socratis, neque ordinauit aliquid circa conuiuia mulierum, quod pertinet ad secundam, ut ex praedictis patet; sed incipiunt ordinare ciuitatem ab his quae sunt magis necessaria. Deinde cum dicit uidetur enim quibusdam etc., narrat politiam quam Phaleas ordinauit. Et circa hoc quatuor facit. Primo ostendit ad quid plurimi legislatorum intenderunt. Et dicit, quod quibusdam legislatoribus uisum est maxime necessarium esse, quod bene ordinetur de substantiis, idest de possessionibus ciuium; quia ex his praecipue oriuntur omnes seditiones ciuitatum, quas principaliter legislatores remouere intendunt. Deinde cum dicit propter quod Felleas etc., ostendit quid circa hoc Phaleas ordinauerit. Et dicit, quod ipse primus circa hoc aliquid statuit. Uoluit enim quod omnes possessiones ciuium essent aequales: quod quidem dicebat non esse difficile fieri in ciuitatibus, quando a principio inhabitari incipiebant, quia poterant possessiones ex aequo diuidi inter ciues; sed in ciuitatibus inhabitatis quarum ciues habent inaequales possessiones, hoc difficilius erat: tamen cito posset reduci ad hanc regulam per dotes, ita scilicet quod diuites contrahentes cum pauperibus darent dotes et non acciperent, pauperes autem acciperent et non darent, quousque omnium possessiones adaequarentur. Tertio ibi, Plato autem leges etc., ostendit quomodo diuersimode circa hoc Plato ordinauit: dixit enim, quod nulli ciuium debebat dari potestas, ut haberet diuitias plusquam in quincuplum supra eum qui minimum haberet: sed hoc est intelligendum quantum ad diuitias rerum mobilium, quia res immobiles faciebat communes. Quarto ibi, oportet autem neque hoc latere etc., ostendit in quo omnes huiusmodi deficiebant: latebat enim eos, quoniam ex quo statuebant aliquid circa multitudinem diuitiarum, oportebat etiam, quod aliquid ordinarent circa multitudinem filiorum: puta, quod aliquis post certum numerum, generationi operam non daret, uel quod postquam pueri essent nati in aliquo numero, quod superexcrescentes uiri mitterentur ad alias ciuitates construendas, uel quocumque alio modo. Quia si numerus filiorum qui nascuntur excedat multitudinem diuitiarum, quae alicui homini taxantur, necesse est, quod lex de aequalitate possessionum dissoluatur; puta si duorum ciuium habentium aequales possessiones, unus generat quatuor filios, alius uero unum tantum, ex necessitate sequetur, quod filii eorum non habeant aequales possessiones. Et propter hoc, quod soluitur lex, sequitur etiam aliud malum; scilicet, quod multi qui nascuntur ex diuitibus fiant pauperes, dum substantia unius diuitis in multos filios diuiditur: et hoc est malum, quia opus est ad pacem ciuitatis, ut filii diuitum qui insolescere possunt, non sint pauperes, quia efficerentur latrones. Sed si non taxetur alicui quantitas possessionis, hoc non sequetur; quia secundum quod augetur ei numerus filiorum, studebit aliquis in diuitiis crescere: sic igitur, uel nihil statuendum est circa mensuram possessionum, uel simul cum hoc ordinandum est aliquid circa numerum filiorum. Deinde cum dicit quia quidem igitur etc., approbat praedictam ordinationem quantum ad hoc, quod ordinabat aliquid circa mensuram substantiarum, ne uideatur propter praedicta inconuenientia ea reprobasse. Approbat autem hoc duplici ratione. Primo quidem per auctoritatem antiquorum legislatorum; et dicit, quod quidam antiquorum legislatorum uidentur cognouisse, quod regulare substantias ciuium, habet magnam uirtutem ad ciuilem communitatem bene conseruandam: unde Solon, qui fuit unus de septem sapientibus, et statuit leges Atheniensium posuit pro lege, quod etiam apud alios obseruatur, ut non possit quis acquirere de terra ad possidendum quantumcumque uoluerit, sed usque ad aliquem certum terminum: similiter etiam leges quaedam sunt in aliquibus ciuitatibus, quae prohibent, ne homines uendant suas possessiones: sicut in ciuitate Locrorum, quae est in Calabria, lex fuit antiquitus, ut nullus uenderet possessionem, nisi monstraretur quod accidisset ei aliquod graue infortunium, puta quod esset captus ab hostibus, uel aliud aliquid huiusmodi passus. Similiter etiam leges aliquae sunt ordinantes, quod antiquae sortes ciuium conseruentur illesae: et haec omnia pertinent ad hoc, quod substantiae ciuium regulentur. Secundo ibi, hoc autem solutum etc., ostendit idem per inconuenientia quae sequuntur: et dicit, quod quia hoc fuit permissum in quadam ciuitate, consecutum est quod eorum politia esset multum democratica, id est popularis; quia cum indifferenter cuilibet liceret possessiones emere, factum est quod multi popularium sunt exaltati, et maiores depressi: et ita sequebatur, quod non eligerentur homines ad principatus ex aliquibus determinatis dignitatibus ciuium, propter confusionem superuenientem in conditionibus ciuium. Deinde cum dicit sed est aequalitatem quidem etc., improbat praedictam ordinationem. Et primo quantum ad hoc, quod aliqua praetermisit. Secundo quantum ad hoc, quod substantias non conuenienter regulauit, ibi, similiter autem et de possessione et cetera. Tertio, quantum ad hoc, quod de artificibus inconuenienter assignauit, ibi, uidetur autem ex legislatione et cetera. Circa primum tria facit. Primo ostendit, quod praetermisit ea quae pertinent ad disciplinam ciuium. Secundo, quod praetermisit ea quae pertinent ad pacem ciuitatis, ibi, adhuc dissident et cetera. Tertio ex hoc, quod praetermisit ea, quae pertinent ad ciuilem conuersationem, ibi, adhuc multa opus est et cetera. Circa primum ponit duas rationes: quarum, prima est, quod contingit esse aequalitatem substantiae inter ciues: et tamen potest esse uel ualde multa, ita quod ciues ex ea delitiose uiuant, et sic ciuium mores corrumpantur: uel ualde modica, ut uiuant ciues ualde tenaciter, ita quod unus alteri subuenire non possit: et utrumque eorum est nociuum ad bonam disciplinam ciuium; unde manifestum est, quod non est sufficiens legislator ex hoc, quod solum facit substantias ciuium aequales; sed oportet quod ipse determinet aliquod medium, ita scilicet quod sit tanta quantitas possessionum, ut neque superflue possint delitiis intendere, neque etiam nimis parce uiuere compellantur. Secundam rationem ponit, ibi, adhuc autem si quis et cetera. Et circa hoc duo facit. Primo ponit rationem; et dicit, quod etiam si aliquis omnibus ciuibus ordinet moderatam possessionem, adhuc istud non sufficit ad bonam uitam ciuium: magis enim oportet regulare interiores concupiscentias animae, ut scilicet non immoderata concupiscant, quam exteriores substantias, ut scilicet non immoderata habeant. Sed quod concupiscentiae hominum regulentur, hoc non contingit nisi per hoc, quod homines sunt sufficienter instructi per debitas leges, quas Phaleas non posuit: unde insufficienter tradidit ea, quae pertinent ad disciplinam ciuium. Secundo ibi, sed forte utique dicet etc. excludit responsionem Phaleae: qui forte ad hanc rationem responderet, quod utrumque oportet esse in ciuitate; scilicet et aequalitatem possessionis, et aequalitatem disciplinae, ut scilicet omnes ciues aequali disciplina informentur. Sed contra hoc Aristoteles dicit, quod oportuisset eum dicere quid est ista disciplina, qua oportet omnes ciues informare. Non enim sufficit dicere, quod sit una et eadem omnium; sed oportet eam esse talem, per quam ciues informentur, ut quidam eorum non uelint excedere alios uel in diuitiis, uel in honoribus, uel simul in utrisque: unde, cum talem disciplinam Phaleas praetermiserit, insufficiens legislator fuit. Deinde cum dicit adhuc dissident etc., ostendit, quod praetermisit ea quae pertinent ad pacem ciuitatis. Et circa hoc ponit tres rationes: quarum prima est, quod ciues dissident non solum propter inaequalitatem possessionis, sed etiam propter inaequalitatem honorum; sed diuersimode tamen. Nam multitudo popularium de honoribus non curat, sed solum de diuitiis, et ideo dissident propter inaequalitates diuitiarum; sed homines gratiosi qui alios excellunt in operibus uirtutum, dissident de honoribus, si aequales eis reddantur, et non maiores quam aliis. Et ideo indiget legislator ordinare aliquid circa honores: ut scilicet aliquis honor determinetur, qui non detur nisi bonis, et alius honor sit, quo etiam malus, idest deficiens a uirtute, uti possit: et sic seruabitur pax in ciuitate. Cum igitur hoc Phaleas praetermiserit, insufficienter tradidit ea quae pertinent ad pacem ciuitatis. Secundam rationem ponit, ibi, non solum autem homines etc., quae talis est. Homines quidem non solum iniuriantur aliis propter necessaria conquirenda, quod est primum, cuius remedium esse putabat Phaleas, quod substantiae ciuium essent aequales, et sic omnes necessaria habent, et sic unus homo non spoliat alium propter uitandum frigus aut famem: sed etiam quidam proximo iniuriantur, ut fruantur suis delectationibus, et ut non concupiscant aliquid, quod statim non habeant: quia si sint aliqui qui habeant maiorem concupiscentiam rerum temporalium necessariorum, id est necessariis more Graeco, idest qui plura concupiscant quam sint eis necessaria, propter huius medicinam, idest ut satisfaciant suae concupiscentiae, iniuriabuntur auferentes bona aliorum ui uel dolo. Nec solum propter hanc causam homines iniuriantur; sed etiam propter hoc, quod aliqui uolunt ita gaudere delectabilibus, quod nullas tristitias patiantur; et ideo iniuriantur hominibus, per quos timent sibi posse inferri tristitias, opprimendo eos. Oportet igitur, ad pacem ciuitatis, quod legislator excogitet remedia contra istas tres causas iniuriandi. Illis enim qui iniuriantur propter necessaria acquirenda, pro remedio sufficit modica possessio, et operatio propria, per quam sibi uictus aliquis acquirit. Paucis enim natura contenta est. Sed illis qui iniuriantur propter concupiscentias delectationum, remedium est temperantia, quae moderatur in homine delectationum concupiscentias. Sed contra tertium, scilicet contra eos qui iniuriantur ut non tristentur, remedium adhibet philosophia, quantum ad eos, qui possunt eius delectationibus frui, quae sunt sine tristitia: quae etiam facit hominem non tristari in infortuniis. Sed in aliis duobus potest homini auxilium ferri per homines: unde cum ista duo secunda remedia Phaleas praetermiserit, solum contra primum remedium ferens, uidetur insufficienter ordinasse. Tertiam rationem ponit, ibi, iniuriantur et cetera. Et dicit, quod homines maxime iniuriantur propter excellentias diuitiarum et honorum acquirendas: non autem propter necessaria conquirenda; sicut patet de illis qui exercent tyrannidem, non quidem propter hoc ut non patiantur frigus aut famem, sed propter praedictas excellentias. Et ideo quia isti maxime iniuriantur in ciuitate, propter hoc, praemium datur magnorum honorum in ciuitatibus his qui interficiunt tyrannos, non autem his qui interficiunt alios fures. Et tamen contra iniurias tyrannorum nullum remedium apposuit Phaleas: unde patet, quod modus ordinationis eius praebet auxilium solum contra modicas iniurias, non autem contra magnas. Deinde cum dicit adhuc multa opus est etc., ostendit, quod ordinatio Phaleae insufficiens erat quantum ad ciuium conuersationem; quia oportet in ciuitate multa constitui, ex quibus ciues bene conuersantur adinuicem. Oportet etiam aliqua constitui, per quae bene conuersentur ad uicinos, et ad quoscumque extraneos. Et quia inter uicinos et extraneos quidam etiam sunt hostes, cum quibus est bellandum; ideo necesse est etiam ponere in ciuitate aliquam ordinationem in comparatione ad bellicam fortitudinem. Quae omnia praedictus legislator praetermisit: unde manifestum est, quod insufficienter ciuitatem ordinauit. Similiter autem et de possessione et cetera. Postquam philosophus improbauit politiam Phaleae quantum ad ea quae praetermisit, quantum ad disciplinam ciuium, pacem ciuitatis, et communem conuersationem; hic improbat eam quantum ad hoc, quod insufficienter de substantiis ordinauit. Et circa hoc ponit quatuor rationes: circa quarum primam dicit, quod etiam de possessione non sufficienter determinauit. Quamuis enim posuerit quamdam possessionis regulam inter ciues adinuicem, ut scilicet omnium possessiones essent aequales, non tamen determinauit quanta deberet esse possessio totius ciuitatis: cuius mensuram oportet accipere, non solum in comparatione ad sufficientiam ciuilium usuum qui pertinent ad uictum et uestitum ciuium et alia huiusmodi, sed etiam per comparationem ad pericula quae possunt ab exterioribus imminere. Et ideo duo sunt consideranda circa quantitatem possessionis ciuitatis: quorum unum est quod non sit tam magna quod uicini potentiores alliciantur ad eam concupiscendam, ita quod ciues non possunt sustinere eorum molestias; aliud est quod non sit tam parua, ut non sufficiat ad praeparationem belli per quod ciues resistant sibi aequalibus et similibus. Oportet ergo scire, quod multitudo possessionis prodest ciuitati: quia per hoc erunt ciues sufficientes non solum ad expensas uitae ciuilis, sed etiam ad exercitia bellica: sed tamen optimus terminus esse uidetur multitudinis substantiae, ut non sit tanta, ut propter abundantiam ciues de leui praesumant inferre bellum suis potentioribus; sed ita ut possint secure inferre bellum his qui non habent tantam substantiam, per quam eis possint resistere. Uel potest aliter intelligi, ut talis terminus possessioni ciuium statuatur, ut potentiores non de facili moueantur bellum ciuitati inferre allecti ex abundantia possessionis eorum; sed ita se habeant ad eos sicut ad illos qui non habent tot diuitias propter quas diripiendas debeant potentiores discrimen belli subire. Et huic consonat exemplum, quod subdit. Cum enim quidam princeps Autophradates nomine, uellet obsidere quamdam ciuitatem quae Abtharnia dicebatur, quidam sapiens Eubolus nomine uel Eubulus, id est aliquis bonus consiliarius induxit eum, ut consideraret in quanto tempore posset capere ciuitatem, et cum hoc etiam computaret tanti temporis expensas: et si inueniret quod minus lucraretur capiendo ciuitatem quam expenderet obsidendo, derelinqueret ipsam. Cui consilio princeps ille consentiens cessauit ab obsidione: non autem cessasset si maiores diuitias habuissent. Unde praedictus possessionis terminus uidetur esse utilis ciuitati: quem cum Phaleas praetermiserit, uidetur insufficienter de possessione ciuitatis ordinasse. Secundam rationem ponit, ibi, est quidem igitur aliquid et cetera. Et dicit quod in aliquo expedit ciuitati quod substantiae ciuium sint aequales ad hoc quod non fiant seditiones adinuicem inter ciues: sed, ut ita liceat dicere, hoc non est aliquid magnum: quod per hoc cessant seditiones inter paruos ciues, remanet autem materia seditionis maioribus ciuitatis. Illi enim qui sunt in ciuitate gratiosi, utpote nobiles et uirtuosi existentes indignabuntur si aequalia recipiant cum sint digni maioribus. Sicut enim contra iustitiam esse uidetur, ut aequales inaequalia habeant, ita iniustitia est, ut inaequales aequalia habeant. Et ex hac causa frequenter maiores sunt aliis molesti et seditiones mouent. Per iustitiam enim conseruatur pax ciuitatis, transgressio uero iustitiae est seditionis causa. Sic insufficienter de possessionibus statuit Phaleas. Tertiam rationem ponit, ibi, adhuc autem malitia hominum et cetera. Et dicit quod etsi uoluntas hominum quantum ad necessitatem repleri possit tamen quantum ad malitiam repleri non potest. Primo enim homini qui nihil habet uidetur sufficiens quod habeat duos obolos; quos cum acquisiuerit uel ex haereditate paterna acceperit, semper uidetur quod indigeat pluribus, et hoc usque in infinitum. Et hoc ideo est, quia natura concupiscentiae est infinita: non enim quaerit sola necessaria uitae, sed omnia quae possunt homini esse delectabilia, quae sunt infinita. Unde, cum plurimi hominum ad hoc tendunt ut suam concupiscentiam repleant, sequitur quod eorum desiderium repleri non possit usque in infinitum. Ex hoc autem quod aliqui desiderant ea quae sunt aliorum, oriuntur in ciuitatibus seditiones. Oportet igitur quod legislator magis regulet principium horum, scilicet concupiscentiam, quam etiam possessiones. Sed hoc aliter fit quantum ad bonos et aliter quantum ad malos. Oportet enim quod legislator illos qui sunt epyikes natura, id est naturaliter uirtuosi, ita instituat, quod non uelint agere auare, idest tollere aliena: quod quidem facere potest assuefaciendo eos ad amorem iustitiae. Sed homines prauos sic debet tractare, ut non possint aliena tollere etiam si uelint. Et ad hoc duo sunt necessaria: quorum unum est, ut praui in ciuitate sint minores, idest quod dimittantur in infimo statu, ut aliis nocere non possint. Aliud autem est ut eis iniuriae non irrogentur, ex quibus homines prouocantur, ut aliis noceant. Cum igitur huiusmodi disciplinam Phaleas praetermiserit, insufficiens in sua legislatione fuisse uidetur. Quartam rationem ponit, ibi, non bene autem et cetera. Et dicit quod Phaleas non sufficienter dixit de aequalitate substantiae; quia adaequauit substantias ciuium solum quantum ad bona immobilia, scilicet quantum ad possessionem terrae. Sunt autem quaedam aliae diuitiae, puta seruorum, animalium, denariorum et aliorum quae praeparantur ad usum uitae, quae supellectilia dicuntur: de quorum aequalitate nihil dixit. Oportet autem quod omnium tam mobilium quam immobilium aequalitas statuatur, aut secundum aliquem alium modum ordinetur de eis, aut quod omnia praetermittantur: eadem enim ratio est de mobilibus et immobilibus, quia ex utrisque seditiones oriuntur. Deinde cum dicit uidetur autem ex legislatione etc., improbat ordinationem Phaleae quantum ad artifices: et dicit quod propter legem quam Phaleas circa artifices tulit sequebatur quod ciuitas modica construeretur; uolebat enim quod omnes artifices in communi operarentur et eorum opera distribuerentur ciuibus secundum eorum necessitates; et secundum hoc artifices essent quasi serui communitatis et non facerent aliquod supplementum ad multitudinem ciuitatis: unde relinquebatur quod ciuitas esset parua; cum uideamus nunc non modicam partem ciuitatis ex artificibus esse. Oportet tamen esse in ciuitate aliquos publicos operarios qui operentur opera communia ciuitatis, sicut seruatur in ciuitate Epidamni et sicut quidam legislator nomine Diophantus aliquando statuit in Athenis. Ultimo autem epilogando concludit, quod ex praemissis, potest aliquis considerare circa politiam Phaleae quid bene uel non bene dixerit. Ypodamus autem Eurifontis et cetera. Postquam philosophus prosecutus est de politia Phaleae, hic incipit agere de politia Hippodami. Et circa hoc tria facit. Primo exponit conditionem legislatoris. Secundo narrat politiam ipsius, quam ipse instituit, ibi, construxit autem ciuitatem et cetera. Tertio improbat eam quantum ad aliqua, ibi, dubitabit autem utique aliquis et cetera. Circa primum tria facit. Primo dicit quid in arte politica Hippodamus adinuenit; et dicit quod adinuenit distinctionem ciuitatis quantum ad diuersos ordines ciuium: et iterum incidit, hoc est diuisit suburbia; adinuenit enim quomodo territorium ciuitatis per diuersa suburbia distingui deberet. Fuit autem Euriphontis filius, Milesius autem natione. Secundo exponit conuersationem ipsius; et dicit quod quia erat honoris cupidus, quaedam superflua obseruabat in propria uita priuata quae est alia a ciuili: uidebatur enim esse curiosus in multitudine capillorum et comae, et iterum in utilitate uestitus; uolebat tamen habere calida uestimenta non solum in hieme, sed etiam in aestate. Tertio exponit studium ipsius: uoluit enim ratiocinari de tota natura rerum, et primus inter philosophos, qui non agunt ciuilem uitam, sed contemplatiuam, conatus est determinare quae sit optima politia. Deinde cum dicit construxit autem ciuitatem etc., enarrat ordinem politiae ipsius. Et primo quantum ad diuisiones quas adinuenit. Secundo quantum ad iudicia, ibi, putauit autem et species legum et cetera. Tertio quantum ad ciuium disciplinam, ibi, adhuc autem legem et cetera. Circa primum duo facit. Primo ostendit quomodo diuisit ciuium multitudinem. Secundo quomodo diuisit ciuitatis possessiones, ibi, diuidebat autem in tres partes et cetera. Dicit ergo primo, quod Hippodamus determinabat optimam quantitatem multitudinis in ciuitate, ut sit decem millium uirorum: et hanc multitudinem diuidebat in tres partes: quarum una erat artificum, alia agricolarum, tertia pugnatorum. Deinde cum dicit diuidebat autem etc., ostendit quomodo diuidebat possessionem ciuitatis; et dicit quod totam regionem, idest territorium ciuitatis diuidebat in tres partes: quarum unam uolebat esse sacram, de qua scilicet fierent ea quae homines reputant fieri propter cultum diuinum; aliam uolebat esse publicam uel communem de qua uiuerent bellatores: tertiam uolebat esse propriam quae distribueretur inter agricolas. Deinde cum dicit putauit autem et species etc., narrat ordinem politiae ipsius quantum ad iudicia. Et circa hoc tria facit. Primo dicit quod putauit leges iudiciorum esse solummodo tres, secundum tria de quibus homines in iudiciis disceptant: quae sunt iniuria, nocumentum, et mors: ut iniuria referatur ad ea quae fiunt in uituperium hominis, nocumentum autem ad ea quae fiunt in damnum rerum, sub morte autem comprehenduntur omnia quae fiunt in nocumentum personae. Secundo ibi, lege autem statuit etc., dicit quod Hippodamus instituit quamdam principalem curiam ad quam reducerentur, quasi per appellationem, omnes causae quae non uiderentur esse bene iudicatae: et uolebat quod hoc iudicium committeretur quibusdam senibus ad hoc electis qui et discretione et uirtute essent probati. Tertio ibi, iudicia autem et cetera. Ponit modum quem in iudicando uolebat obseruari. Cum enim esset aliqua sententia ferenda a multis iudicibus, putabat non oportere, quod iudices conferrent adinuicem de sententia ferenda; sed quod unusquisque solitarius cogitaret de sententia ferenda, et illud quod cogitaret deferret scriptum in pugillari; ita scilicet quod si sibi uideretur quod aliquis accusatus esset condemnandus, simpliciter condemnationem ibi describeret: si uero sibi uideretur quod esset simpliciter absoluendus, deferret pugillare uacuum. Si autem sibi uideretur quod quantum ad aliquid esset condemnandus, et quantum ad aliquid absoluendus, hoc etiam determinaret per Scripturam: et sic ex omnibus Scripturis eliceretur quod pluribus uideretur. Non autem putabat bonum esse hoc, quod nunc est lege statutum, ut iudices adinuicem conferant antequam unusquisque sententiam proferat: cum enim sint iurati dicere quod eis uidetur, per huiusmodi disceptationes quae in tali loco, et circa talia fiunt, coguntur quodammodo degerare, dum aliquis non audet dicere quod sibi uidetur multis contradicentibus. Deinde cum dicit adhuc autem legem posuit etc., narrat ordinationem eius circa disciplinam ciuium. Et ponit eius quatuor leges: quarum prima est quod illi qui inuenerunt aliquid ordinandum in ciuitate quod esset ciuitati expediens, obtinerent aliquem honorem. Secundam legem ponit, ibi, et pueris eorum et cetera. Ut scilicet filii eorum qui moriuntur in bello pro ciuitate nutrirentur de aerario publico; quod quidem nondum erat statutum in ciuitatibus; nunc autem ista lex obseruatur in Athenis et in quibusdam aliis ciuitatibus. Tertiam legem ponit, ibi, principes autem et cetera. Et haec est de electione principum, ut scilicet totus populus principes eligat. Dicebat autem esse populum tres praedictas partes ciuitatis; scilicet agricolas, artifices et bellatores. Quartam legem ponit de officio principum, ibi, electos autem et cetera. Ut scilicet illi qui eliguntur in principes, habeant curam de rebus communibus ciuitatis et de peregrinis et de orphanis et aliis impotentibus personis. Et ultimo concludit, quod plurima et maxime recitanda de his quae Hippodamus ordinauit, sunt ea quae dicta sunt. Dubitabit autem utique aliquis et cetera. Posita politia Hippodami, hic improbat ipsam. Et primo quantum ad diuisionem quam instituit. Secundo quantum ad ea quae de iudicio dixit, ibi, non bene autem neque de iudicio et cetera. Tertio quantum ad ea quae instituit de disciplina ciuium, ibi, de eo autem quod inuenientibus et cetera. Circa primum duo facit. Primo improbat diuisionem institutam ab Hippodamo quantum ad partes ciuitatis. Secundo quantum ad possessiones, ibi, adhuc autem communem et cetera. Circa primum tria facit. Primo improbat diuisionem partium ciuitatis quantum ad artifices. Secundo quantum ad bellatores, ibi, sed oportet et cetera. Tertio quantum ad agricolas, ibi, adhuc agricolae et cetera. Dicit ergo primo, quod prima dubitatio in politia Hippodami, accidit circa diuisionem multitudinis ciuium. Uoluit enim quod tam artifices quam agricolae et quam uiri armati, omnes communicarent in ordine ciuitatis: ita tamen quod agricolae non haberent arma, sed haberent terram: artifices autem neque haberent terram, neque arma. Ex qua ordinatione sequitur, quod artifices fere sunt serui eorum qui possident arma, quia nullam propriam possessionem habentes. Quod uidetur ad eorum utilitatem pertinere. Insistunt enim operibus in ministerium ciuitatis, et praecipue bellatorum, quos oportet maiorem partem in honoribus ciuitatis obtinere. Non enim est possibile quod artifices habeant partem in omnibus honoribus, quia duces exercitus et rectores ciuium et alii maiores principatus non erit decens quod instituantur ex artificibus, sed solum ex uiris bellatoribus, qui sunt ad hoc magis idonei. Non est autem possibile quod, ex quo non habent partem in regimine ciuitatis, quod ipsi ament talem ordinationem ciuitatis: unde relinquitur seditionis materia: non igitur conuenienter ordinauit de artificibus. Deinde cum dicit sed oportet etc., improbat praedictam ordinationem quantum ad uiros bellatores. Oportet enim eos esse meliores, idest potentiores ambabus aliis partibus, scilicet et agricolis et artificibus. Et hoc ideo quia ad uiros bellatores pertinet, ut potestatem ciuitatis defendant non solum contra impugnationem hostium, sed et contra seditiones ciuium, quos non possent reprimere nisi potentiores essent: quod quidem non est facile, nisi sint multi. Si autem uiri bellatores excedant et multitudine et uirtute et dignitate, nulla necessitas fuit, quod artifices et agricolae partem haberent in regimine ciuitatis, et quod ad eos pertineret institutio principum, quia semper hoc fiet ad arbitrium uirorum bellatorum. Superflue igitur aliis committitur: unde patet quod non conuenienter diuisit uiros bellatores ab aliis. Deinde cum dicit adhuc agricolae etc., improbat praedictam distinctionem quantum ad agricolas: de quibus non est manifestum secundum praedictam ordinationem, quomodo sint utiles ciuitati. De artificibus enim manifestum est quod sunt in ciuitate necessarii propter uariam supellectilem praeparandam: et uita ciuium poterit bene procedere per ea quae praeparantur ab arte, sicut accidit in aliis ciuitatibus. Uel potest intelligi quod ipsi artifices possunt procedere, idest nutriri de sua arte, unde non indigent agricolis ut ab eis sustententur; sed uiri bellatores, quasi ab aliis distinguantur, non possunt de suo officio sustentari: unde indigent ut ab aliis sustententur. Si igitur agricolae instituerentur ad hoc quod acquirerent cibum uiris bellatoribus, rationabiliter ponerentur esse pars ciuitatis. Oportet enim quod pars totius coadiuuet ad bonum aliarum partium. Sed secundum praedictam operationem habebunt proprias possessiones et eas colent et ita aliis in nullo utiles erunt, sed sibiipsis tantum. Non ergo ponuntur agricolae conuenienter pars ciuitatis. Deinde cum dicit adhuc autem communem etc., improbat diuisionem possessionum. Ponebat enim Hippodamus unam partem possessionum ciuitatis communem ex qua uiri bellatores nutrirentur. Est ergo considerandum quis colet istam terram communem. Oportet autem quod altero aliquo trium modorum colatur: quorum primus est ut ipsimet bellatores colant terram communem, et sic quidem erunt pugnantes et agricolae: sed legislator uoluit eos distinguere, inutilis ergo fuit distinctio. Secundus modus, ut quidam alii inter pugnatores et agricolas colentes possessiones proprias, colant terram communem: ex quo sequitur quod erit quaedam quarta pars ciuitatis in nullo participans regimine ciuitatis, sed omnino ab hoc aliena: non enim admittebat ad electionem principum, nisi tres partes praedictas. Tertius modus esse potest, ut ipsi agricolae qui colunt possessiones proprias colant et communes: sed tunc sequetur quod non sit copia fructuum terrae in ciuitate, non enim erit facile quod unus agricola sufficienter excolat tot terras, unde fructus necessarios duabus familiis administret. Si etiam iste tertius modus ponatur, uidetur fuisse superflua possessionum diuisio in tres partes: potuisset enim fieri, ut a principio tota terra daretur agricolis: ut scilicet unusquisque agricola ex terra, quae ei ueniret in sortem, sumeret cibum suae familiae et aliquibus uiris bellatoribus. Ea igitur quae Hippodamus dixit circa huiusmodi diuisiones, inducunt magnam turbationem. Deinde cum dicit non bene autem neque de iudicio etc., improbat praedictam politiam quantum ad iudicium; scilicet quantum ad hoc quod statuit iudicia in praetoriis fieri, non per sententiae collationem. Et circa hoc duo facit. Primo improbat statutum. Secundo rationem statuti, ibi, adhuc nullus degerare cogit et cetera. Circa primum ponit duas rationes: circa quarum primam dicit quod lex quam ipse posuit de iudicio, non bene se habet, per quam dignum reputauit quod aliqui iudicarent diuidentes se abinuicem, ita quod quilibet per seipsum conscriberet id quod sibi de causa uideretur. Et secundum hoc uolebat quod iudex per seipsum disquireret quid esset sententiandum. Sed in tali disquisitione singulari contingebat etiam a pluribus simul disquiri, quia iudices poterant sibiinuicem colloqui de iudicio ferendo in domibus propriis, ita tamen quod in praetoriis, idest in loco publico iudiciorum non colloquerentur adinuicem ad conferendum de sententia; et hoc erat magis periculosum, quia facilius poterat contingere quod unus iudex peruerteret alium ad ferendum sententiam aliter quam sibi uideretur priuatim cum eo conferens, quam in praetorio publico omnibus audientibus: unde etiam contrarium huius multi legislatores statuerunt, ut scilicet iudices non colloquantur adinuicem, in priuato uidelicet, sed solum in praetoriis adinuicem conferrent. Uidetur igitur quod praedicta lex periculosa fuerit et aliorum legibus contraria. Secundam rationem ponit, ibi, deinde quomodo non erit plenum turbatione et cetera. Et dicit quod non poterit iudicium absque turbatione fieri per modum praedictum. Potest enim contingere quod iudici non uidebitur seorsum considerandum, ut reus tantum condemnetur quantum actor qui litigat petit, sed forte actor petit quod reus condemnetur ad uiginti minas, iudex autem iudicabit quod condemnetur ad decem minas; aut forte unus iudicum condemnabit eum ad plus, alius autem ad minus; puta unus ad quinque, alius ad quatuor; et per hunc modum oportet quod iudices idem patiantur, idest ut conferant adinuicem post sententias scriptas, sicut si sententias singulariter non conscripsissent quia forte quidam iudicum condemnabunt reum quantum ad omnia quae petit actor, quidam autem non. Quis ergo modus erit disputandi de sententiis diuersis iudicum, nisi scilicet conferendo? Quod sic praedicta lex non poterit uitare quod intendebat, scilicet collationem iudicum: unde patet quod superflua fuit. Deinde cum dicit adhuc nullus etc., improbat causam statuti, quae erat uitatio periurii; et dicit quod si fiat collatio iudicum de condemnatione alicuius, nullus cogit propter hoc, quod periurium committatur ab eo qui iudicare debet, etiam si accusatio actoris sit iuste scripta et iudex eam non admittat: non enim iudicabit iudex quod reus nihil debeat, sed forte iudicabit quod uiginti minas debeat, cum actor plus petat; sed magis reus, qui condemnatur, degerare uidetur, qui non putat etiam se debere uiginti minas. Et ita propter talem causam non oportebat hanc legem poni. De eo autem quod inuenientibus et cetera. Postquam improbauit politiam Hippodami quantum ad diuisionem et iudicia, hic improbat eam quantum ad disciplinam quam ordinauit, quantum ad hoc, scilicet, quod statuit quod hi qui inuenirent aliquid utile ciuitati, honorem consequerentur. Et circa hoc duo facit. Primo improbat statutum. Secundo mouet quasdam quaestiones, ibi, quoniam autem fecimus et cetera. Dicit ergo primo, quod non est securum ciuitati quod praedicta lex statuatur; sed solum in primo aspectu, quando auditur, apparet bona. Si enim eueniat quod talis lex statuatur, habebit multas calumnias, dum aliqui arbitrabuntur esse utile illud adinuentum et aliqui quod non. Habebit etiam transmutationes politiarum. Una enim lege transmutata, quandoque totus status ciuitatis mutatur. Sed istud statutum facit nos incidere in aliud problema, id est in aliam quaestionem et in aliam considerationem: est enim dubium apud quosdam utrum sit expediens uel nociuum ciuitati, ut remoueat patrias leges, si aliqua melior adinueniatur; et ideo huic dicto non facile est quod homo uelociter consentiat, ut scilicet adinuentores nouorum honorentur, et hoc si non expedit ciuitatibus quod leges patriae amoueantur. Continget autem per hoc statutum, quod quidam dum prouocantur ad nouorum adinuentionem, ut adipiscantur honorem, inducant dissolutionem legum et totius politiae sub specie communis boni: quod quidem est ualde periculosum: non ergo illud statutum est conueniens. Deinde cum dicit quoniam autem fecimus etc., mouet quasdam dubitationes. Et primo, utrum oportet leges mutare. Secundo si sunt mutandae, a quibus et quomodo, ibi, adhuc autem si mutandae et cetera. Circa primum duo facit. Primo inducit rationes ad ostendendum quod oportet leges mutare. Secundo inducit ad contrarium, ibi, alio autem modo considerantibus etc., circa primum ponit quatuor rationes. Circa quarum primam dicit quod quia fecimus modicam mentionem de mutatione legum, melius est quod parum amplius super hoc nos dilatemus; quia, ut dictum est, hoc habet dubitationem: et quibusdam uidetur, quod melius sit leges antiquas amouere, si aliqua melior inueniatur. Uidemus enim quod hoc multum profuit in aliis scientiis, quod scilicet aliqua sunt mutata de his quae a patribus obseruabantur scilicet in medicina. Nam posteriores medici multa adinuenerunt mutantes ea quae primi obseruabant. Et idem etiam est in gymnastica, idest in exercitatiua. Dicebantur enim gymnasia, quaedam exercitia in quibus homines nudi se exercebant, a gymnos, quod est nudum. Et ita etiam uidemus in omnibus aliis artibus et operatiuis potentiis, de quarum numero est politica, quae est regitiua ciuitatis. Ergo etiam in regimine ciuitatis oportet mutare ea quae a patribus sunt obseruata, dummodo meliora occurrant. Secundam rationem ponit, ibi, signum autem et cetera. Et dicit, quod signum huius quod leges sint mutandae, potest aliquis accipere ab ipsis operibus, idest ab his quae contingunt: uidemus enim quod antiquae leges fuerunt ualde simplices et barbaricae, idest irrationabiles et extraneae, sicut hoc quod ab antiquo erat lex apud Graecos quod emebant uxores adinuicem portantes ad talem emptionem ferrum, quia forte alia metalla non erant in usu. Et similiter uidemus quod si quae leges adhuc remanent de antiquis, sunt omnia stulta, sicut in quadam terra erat talis lex circa homicidia quod si aliquis de cognatis occisi persequeretur homicidam et ille fugeret praesente multitudine testium, quod ille reputaretur reus homicidii et ab hinc uidetur introducta consuetudo duellorum: et hoc est omnino irrationabile. Homines autem in legibus ponendis non debent quaerere, quid fuerit a patribus obseruatum, sed quid sit bonum obseruandum; et ita conueniens est antiquas leges mutare, si occurrant meliores. Tertiam rationem ponit, ibi, uerisimileque et cetera. Ad cuius intellectum considerandum est, quod Aristoteles opinatus fuit mundum ab aeterno fuisse, ut patet in octauo physicorum et in primo de caelo: et tamen manifestum est per antiquas historias, quod ab aliquo certo tempore incoeperunt regiones habitari: quod uidetur contrariari aeternitati mundi. Sed ad hoc soluendum inducebat Aristoteles quod multoties factae sunt desolationes generales terrarum per aliqua diluuia uel per quascumque corruptiones; quibus cessantibus incoeperunt de nouo regiones habitari. Quod quidem potuit contingere dupliciter. Uno modo ita quod homines generarentur ex terra. Posuerunt enim quidam quod ex terra aliquo modo proportionata naturaliter generaretur homo, sicut et murem certum est generari ex terra. Sed hoc non uidetur conueniens: quia natura ex determinatis principiis et per determinata media procedit ad suos effectus: unde animalia perfecta nunquam possunt generari nisi ex semine: unde non credimus quod ex terra possit homo fieri naturaliter, sed solum uirtute diuina. Alio modo potuit contingere quod in generali corruptione aliqui homines conseruarentur uel in montibus uel per aliquem alium modum; sicut nos ponimus quod Noe fuit conseruatus in arca, tempore diluuii generalis, et Deucalion fuit conseruatus in montibus in diluuio, quod accidit tempore Ogygis regis in terra Graecorum. Sed quocumque horum modorum contigerit, uidetur quod primi homines fuerint contingentes id est qualescumque non uiri excellentes, et quod fuerint insensati, sicut fabulose dicitur de illis qui dicuntur fuisse producti de terra, tempore Deucalionis: unde inconueniens uidetur quod aliquis permaneat in legibus et statutis ipsorum. Quartam rationem ponit, ibi, ad haec autem et cetera. Posset enim aliquis dicere quod consuetudines antiquorum insensatorum opportunum fuit mutare; sed leges quae sunt scriptae a uiris sapientibus non debent mutari. Sed ad hoc excludendum ipse obiiciendo dicit quod non est melius, si etiam leges scriptae permaneant immobiles. Uidemus enim quod impossibile est omnia diligenter et perfecte esse conscripta circa ordinationem ciuitatis, etiam a quantumcumque sapientibus uiris; sicut etiam est hoc impossibile circa alias artes: quia sapientes scribunt leges in uniuersali, et non possunt considerari omnia particularia: actus uero sunt circa particularia: unde non potuerunt omnia perfecte conscribere quae pertinent ad directionem actuum; et sic melius est quod immutentur quando aliquid melius inuenitur. Sic ergo per huiusmodi rationes uidetur quod quaedam leges aliquando sint mutandae. Deinde cum dicit alio autem modo etc., procedit ad contrarium. Et primo ostendit ueritatem quaestionis. Secundo soluit quamdam inductarum rationum, ibi, mendax quoque et cetera. Dicit ergo primo, quod si quis secundum alium modum consideret, uidebitur esse multum uerendum, mutare antiquas leges etiam pro uerioribus: potest enim contingere quod sit modicum melius illud, quod adinuenitur: consuescere autem ad dissoluendum leges est ualde prauum. Unde manifestum est quod sustinendi sunt quidam modici defectus et errores qui contingunt principibus et sapientibus in legibus ferendis; quia ille qui uult mutare propter aliquid melius, non tantum proficiet mutando, quantum nocebit, dum consuescunt ciues ad non obseruandum statuta et praecepta principum. Deinde cum dicit mendax quoque etc., soluit unam inductarum rationum in contrarium. Et dicit quod illud exemplum, quod sumebatur de artibus in quibus profuit multa mutasse, inducit nos ad mendacium, quod non est simile de mutatione artis et legis: quia ea quae sunt habent efficaciam ex ratione; sed lex nullum habet robur ad hoc quod persuadeatur subditis, quia sit bona, nisi consuetudinem; quae quidem non fit nisi per multum tempus. Unde qui facile mutat leges, quantum est de se, debilitat legis uirtutem. Ad alias autem rationes patet solutio; quia non concludunt quod leges sint de facili mutandae; sed quod aliquae leges, scilicet malae, sint aliquando mutandae, quod uerum est. Deinde cum dicit adhuc autem si mutandae etc., mouet aliam quaestionem; et dicit, quod si leges sint aliquando mutandae, quaerendum est, utrum omnes sint mutandae, et in qualibet politia uel non; et utrum sint mutandae a quocumque, uel ab aliquibus determinatis. Multum enim differt quid circa hoc uerius sit. Et ideo haec consideratio dimittatur ad praesens et reseruetur in posterum. De ea autem quae Lacedaemoniorum et cetera. Postquam philosophus posuit politias institutas a sapientibus, nunc agit de politiis, quae in ciuitatibus obseruabantur. Et primo de politia Lacedaemoniorum siue Lachosensium. Secundo de politia Cretensium, ibi, Cretensium autem politia et cetera. Tertio de politia Calchedoniorum, ibi, politizare autem uidentes et cetera. Horum enim ciuitatum politiae commendabantur. Circa primum duo facit. Primo ponit modum considerationis necessariae circa has politias. Secundo agit de politia Lacedaemoniorum, ibi, quod quidem igitur oportet et cetera. Dicit ergo primo, quod duae considerationes incidunt circa politias Lacedaemoniorum et alias politias: quarum una est ut consideretur, utrum illud quod in eis lege est statutum, sit conueniens ordini uirtutis. Hoc enim est finis omnis legis. Unde si lex non sit proportionata ad uirtutem, non erit lex. Alia consideratio est, utrum in politia sit aliquid ordinatum, quod sit conueniens secundum suppositionem et modum, contrariae politiae ei quae proponitur: puta si aliquis intendat instituere politiam democraticam, et ponat leges conuenientes politiae oligarchicae, quae est contraria. Sic enim et in scientiis aliquid reprobatur, aut quia non conuenit ueritati, aut quia non conuenit positioni. Deinde cum dicit quod quidem igitur etc., agit de politia Lacedaemoniorum. Et primo quantum ad ea quae habentur a ciuibus. Secundo quantum ad ordinem ipsorum ciuium, ibi, at uero et quae circa efforiam et cetera. Circa primum tria facit. Primo prosequitur ea quae pertinent ad seruos. Secundo ea quae pertinent ad mulieres, ibi, adhuc autem ad mulieres et cetera. Tertio ea quae pertinent ad possessiones, ibi, post ea enim quae nunc dicta sunt et cetera. Haec enim tria a ciuibus habentur. Dicit ergo primo, quod omnes confitentur hoc: quod opportunum est ciuitati, quae debet bene uiuere politice, quod in ea existat scola necessariorum, idest seruorum, uel quorumcumque qui sunt necessarii ad ministrandum, ut scilicet ipsi recta disciplina potiantur. Sed quomodo fiat non potest de facili accipi. Quod autem hoc sit necessarium, manifestat consequenter per inconuenientia, quae ex eis sequuntur, quando non sunt bene disciplinati. Multoties enim contingit, quod pauperes in Thessalonica molesti fuerunt diuitibus: et similiter etiam Lachosibus, id est Lacedaemoniis serui eorum frequenter fuerunt infesti: insidiabantur enim eis quando aliqua infortunia eis contingebant, ita ut non possent eos reprimere, et in talibus infortuniis eos molestabant. Sed Cretensibus nihil tale accidit: et forte huius causa est, quia quamuis ciuitates, quae sunt uicinae, pugnent adinuicem, nulla tamen ciuitas est quae pugnet contra aliquos ciues distantes, eo quod non expediat eis, propter hoc quod praedia possident prope ciuitatem et domos suas; et sic si longinquum bellum susciperent, non possent suorum praediorum curam habere. Et quia Cretenses non habebant uicinos, qui contra eos pugnarent, puta in insula maris existentes, non frequenter imminebant eis infortunia, in quibus serui uel inopes possent eis insidiari. Sed Lachosensibus, id est Lacedaemoniis omnes uicini inimicabantur. Erant enim totaliter dediti rebus militaribus, ut Uegetius dicit in libro de re militari, sicut et Athenienses philosophiae. Inimicabantur enim Argi et Messenii et etiam Arcades, et a principio etiam discordabant a Thessalonicensibus. Habuerunt etiam bella cum Achaicis uicinis eorum, et Perrebiis et Magnesibus. Et ideo multoties infortunia eis imminebant, quibus eorum serui insidiabantur. Sic igitur patet, quod necessarium est, ut serui et alii necessarii disciplinentur. Sed quod non sit facile, ostendit consequenter. Et dicit, quod si nihil alterum esset, istud uidetur operosum esse quantum ad curam, quae oportet haberi de seruis, quomodo oporteat ad eos colloqui, uel qualitercumque conuersari. Quia ex una parte, si homo benigne se habeat ad eos, insolescunt et efficiuntur iniuriosi, et reputant se aequales dominis suis. Ex alia uero parte si ipsi uiuant, semper mala sustinendo a dominis suis, odiunt eos et insidiantur eis: unde difficile est uidere qualiter sint tractandi. Oportet enim medio modo se ad eos habere, ut non iniuste affligantur, nec tamen eis nimia familiaritas ostendatur. Ex istis ergo concludit, quod Lacedaemonii, quibus hoc accidit, ut a seruis suis molestarentur, non sunt ex illis, qui optimum modum inuenerunt circa gubernationem seruorum. Deinde cum dicit adhuc autem ad mulieres etc., agit de politia Lacedaemoniorum quantum ad mulieres. Et circa hoc quatuor facit. Primo ostendit, necessarium esse, quod mulieres in ciuitate bene disciplinentur. Secundo ostendit quid circa hoc Lacedaemonii obseruarent, ibi, quod quidem ibi accidit et cetera. Tertio ostendit, quae inconuenientia ex hac obseruantia sequerentur, ibi, itaque necessarium. Quarto ostendit, quae fuerit causa huius obseruantiae, ibi, a principio quidem igitur et cetera. Dicit ergo primo, quod remissio legum circa mulieres, ut scilicet absque conuenienti disciplina in ciuitate uiuant, ad duo est nociua. Primo quidem ad electionem politiae; quia per earum inordinationem totam politiam contingit immutari, ut dicetur. Secundo ad felicitatem ciuitatis; quia propter earum inordinationem multa inconuenientia possunt in ciuitate sequi. Et hoc manifestat per hoc, quod sicut partes domus sunt uir et mulier, ut in primo dictum est, ita oportet quasi totam ciuitatem quae ex domibus constituitur, in duo diuidi, considerata multitudine uirorum et mulierum. Unde sequitur, quod in quibuscumque ciuitatibus male se habeat ordinatio mulierum, reputandum est, quod medietas ciuitatis non sit bene ordinata secundum leges. Deinde cum dicit quod quidem ibi etc., ostendit quid circa hoc obseruaretur apud Lacedaemoniam. Ibi enim accidebat praedicta inordinatio mulierum. Cum enim de intentione legislatoris esset, quod tota ciuitas esset perseueratiua, id est potens sustinere et abstinere a delitiis, hoc bene obseruabatur quantum ad uiros; sed mulieribus hoc instituere legislator neglexit. Uiuunt enim ibi mulieres uoluptuose secundum omne genus intemperantiae, et etiam delitiose. Deinde cum dicit itaque necessarium etc., ostendit quae inconuenientia sequebantur. Et ponit quatuor: quorum primum est, quod necessarium est in tali politia, in qua mulieres sic delitiose uiuunt, quod uiri multum appretientur diuitias, et concupiscant eas, ut ex his satisfacere possint delitiis mulierum, quae sine magnis sumptibus esse non possunt. Hoc autem multum facit ad hoc, quod mores corrumpantur in ciuitate quod multum curent de diuitiis. Ex hoc enim sequitur, quod omnia in ciuitate sint uenalia; quod corrumpit statum ciuitatis. Secundum inconueniens ponit, ibi, aliterque si existant et cetera. Et dicit, quod si cogatur multitudo ciuium, ut nimis contineat a mulieribus, sequitur quod labantur ad turpe uitium, scilicet ad coitum masculorum; sicut accidit multis militantibus et bellicosis uiris, et quibuscumque similibus. Qui enim primo fabulose induxit, quod Mars fuit maritus Ueneris, non irrationabiliter est locutus; quia uiri bellicosi, qui sunt Martiales, luxuriosi sunt, et inhiant uel ad coitum masculorum uel mulierum. Dicitur enim in libro de problematibus, quod equitantes continue, luxuriosi magis fiunt, quia propter caliditatem et motum, hoc patiuntur, quod accidit in coitu. Hoc etiam quod frequenter uacant a negotiis, eos luxuriosos facit. Et hoc etiam accidit Lacedaemoniis, propter hoc quod ad nimiam continentiam mulierum legislator eos induxit. Tertio inconueniens ponit, ibi, et multa dispensabantur et cetera. Et dicit, quod mulieres in Lacedaemonia, propter hoc quod delitiose uiuebant, praesumptuosae reddebantur, et uolebant se de omnibus intromittere; ita quod etiam in principatibus ciuitatis, multa dispensabantur per mulieres: et tamen nihil differt, utrum ipsae mulieres principentur, uel ipsi principes sub mulieribus regantur, quod eis subiecti propter insolentiam mulierum. Idem enim accidit utroque modo, ut scilicet ciuitas male regatur, quia mulieres deficiunt ratione. Quartum inconueniens ponit, ibi, utili autem existente et cetera. Mulieres enim Lacedaemoniorum propter delitias insolentes et audaces reddebantur. Audacia autem in ciuitate ad nihil circularium, id est circumadiacentium negotiorum utilis esse potest, nisi ad bellum: et tamen ad hoc etiam audacia illarum mulierum erat nociua. Quod quidem manifestatum fuit in bello quod habuerunt cum Thebanis; in quo mulieres ad nihil utiles erant, nolentes facere ministeria, quae in aliis ciuitatibus mulieres faciunt. Sed uiris pugnantibus, maiorem tumultum inferebant, quam etiam inimici, uolentes forte de omnibus se intromittere. Unde ex his patet remissionem mulierum nociuam fuisse. Deinde cum dicit a principio quidem igitur etc., ostendit causam praedictae obseruantiae. Et dicit quod rationabiliter Lacedaemoniis accidit a principio remissio disciplinae circa mulieres; quia propter militiam, cui totaliter dedita erat ciuitas, multo tempore peregrinabantur extra domum, pugnantes contra Argos et Arcades et Messenos. Et ideo mulieres remanebant domi absque uiris, ad libitum uiuentes nullam disciplinam a uiris habentes. Et ex hac etiam causa contingit quod uiri facti sunt uirtuosi in multis. Uacantes enim rebus bellicis se exhibebant promptos ad obediendum legislatori propter consuetudinem militaris uitae, quae multas in se continet partes uirtutis. Requirit enim talis uita maximam obedientiam et abstinentiam a delitiis, et perseuerantiam in laboribus et rebus dolorosis. Postmodum Lycurgus legislator Lacedaemoniorum conatus fuit mulieres reducere ad rectam disciplinam legum. Sed mulieres omnino restiterunt propter prauam consuetudinem; et ideo oportuit quod legislator desisteret ab incepto. Hae sunt igitur causae eorum quae fiebant apud Lacedaemones, et potestatis mulierum, quae apud eos erat: et quamuis ex rationabili causa hoc acciderit absque eorum culpa, et sic sint excusandi, tamen eos non consideramus modo, quibus oporteat dare ueniam uel non dare. Non enim intendimus eos laudare uel uituperare, sed ostendere quid recte se habeat uel non recte. Manifestum est enim quod ea quae non bene se habebant circa mulieres, apud eos non solum erant indecens secundum se politiae eorum, sed etiam in animis ciuium aliquid addebant ad amorem pecuniae, ut dictum est. Deinde cum dicit post ea enim quae nunc dicta sunt etc., agit de politia Lacedaemoniorum quantum ad possessiones. Et primo improbat politiam ipsorum circa possessiones, ostendens eam esse nociuam ciuitati. Secundo ostendens eam esse contrariam legislatoris intentioni, ibi, contraria autem et cetera. Circa primum tria facit. Primo proponit quod apud eos erat irregularitas possessionum. Secundo ostendit unde prouenerat, ibi, hoc autem et per leges et cetera. Tertio ostendit nocumentum quod ex hoc est secutum, ibi, igitur cum possit regio et cetera. Dicit ergo primo, quod post praedicta quae reprobanda sunt in hac politia circa seruos et mulieres, potest etiam eos aliquis increpare, quod circa irregularitatem possessionis delinquebant. Accidebat enim apud ipsos quod aliqui habebant ualde magnas possessiones, alii uero habebant ualde modicas, ita quod quasi tota regio ad dominium paucorum peruenerat. Deinde cum dicit hoc autem et per leges etc., ostendit, unde haec irregularitas processerat. Et dicit quod hoc processit ex praua ordinatione legis. Statuit enim legislator apud eos quod ciuis non esset dominus uendendi et emendi, ut scilicet posset possessionem suam uendere aut emere alienam quacumque ex causa. Et hoc quidem bonum fecit ad regulandas possessiones; non tamen recte, quia non sufficienter. Dedit enim potestatem ciuibus, ut quibuscumque uellent darent inter uiuos uel etiam derelinquerent in testamento bona sua; ex quo etiam accidebat irregularitas possessionum, sicut ex emptione et uenditione: ita quod si totum eorum territorium diuideretur in quinque partes, duae illarum partium iam peruenerant ad mulieres. Tum quia multae earum erant institutae haeredes a uiris morientibus; tum etiam quia quando nubebant accipiebant magnas dotes, cum tamen multo melius sit, quod uel nulla dos detur, uel modica uel moderata. Sed apud Lacedaemonios licebat cuilibet in testamento dimittere haeredem bonorum suorum quemcumque uoluerit; et si in sua morte non uelit dimittere haeredem, potest distribuere bona sua cuicumque uoluerit. Deinde cum dicit igitur cum possit etc., ostendit quod nocumentum sit inde secutum. Et dicit quod cum tanta sit eorum regio, idest territorium, quod posset nutrire mille quingentos equites, et super hoc triginta millia bellatorum peditum, ad tantam paucitatem deuenerant, possessionibus deuenientibus ad paucos, quod non erant nisi mille bellatores in ciuitate. Et sic per opera eorum manifestatum est quod praedicta institutio mala erat; quia ciuitas illa ex hoc deperiit cum nullam grauem hostilem plagam sustinuerit. Dicitur autem quod in antiquis temporibus extendebant politiam suam quantum poterant, ut haberent multitudinem bellatorum; ita quod aliquando ut dicitur Spartiatae, id est Lacedaemones habuerunt in exercitu suo decem millia armatorum. Sed siue ista sint uera, siue non, tamen opportunum est quod per regulatas possessiones ciuitas uiris repleatur, quod aliter fieri non potest. Quia si possessiones ad paucos deuoluantur, alii propter paupertatem desererent ciuitatem. Deinde cum dicit contraria autem etc., ostendit quod praedicta irregularitas possessionum erat contraria intentioni legislatoris, qui proposuerat quamdam legem circa filiorum generationem contrariam praedictae institutioni, ex qua procedebat irregularitas possessionum. Intendens enim legislator ad hoc quod essent plures ciues in ciuitate, prouocauit eos ad hoc quod generarent multos filios, quibusdam immunitatibus: erat enim statutum lege apud eos, quod ille qui genuisset tres filios, esset affruron, id est sine custodia, quia scilicet non tenebatur ire ad custodiam ciuitatis: qui autem genuerat quatuor filios erat immunis ab omnibus uectigalibus et tributis. Et tamen manifestum est quod si obseruetur praedicta regularitas in diuisione possessionum, necesse erit, si generarentur plures filii, quod sint multi pauperes in ciuitate, quod est nociuum ciuitati, ut supra dictum est. At uero et quae circa efforiam et cetera. Postquam philosophus prosecutus est de politia Lacedaemoniorum, quantum ad ea quae habentur a ciuibus, scilicet seruos, mulieres et possessiones, hic prosequitur de eadem politia quantum ad ipsos ciues. Et primo quantum ad principes. Secundo quantum ad populum, ibi, non bene autem neque circa conuiuia et cetera. Tertio quantum ad bellatores uiros, ibi, eam autem quae circa nauigii et cetera. Erant autem tres principatus apud Lacedaemones, ut etiam supra tactum est: scilicet ephori, idest prouisores, et de his primo tractat. Et iterum seniores quidam, et de his tractat secundo, ibi, habent autem et quae circa seniorum et cetera. Erat etiam rex in ciuitate, et de hoc tractat tertio, ibi, de regno autem siquidem melius est et cetera. Circa primum improbat principatum ephororum quantum ad quinque. Primo quidem quantum ad conditionem personarum quae in hoc principatu constituebantur. Et dicit quod ea quae erant circa hunc principatum praue se habebant: hic enim principatus habebat dominium et potestatem super ea quae erant maxima in ciuitate: puta circa indicenda bella uel faciendam pacem, et circa electiones militum et alia similia. Et tamen ad istum principatum omnes eligebantur ex populo; ita quod quandoque accidebat quod homines ualde pauperes assumebantur ad talem principatum, qui propter penuriam uenales erant, et facile poterant corrumpi muneribus. Quod quidem prius multoties ostenderant, sed nuper ostenderunt in quodam negotio quod habebant cum Andriis: corrupti enim fuerunt ab eis argento, ita quod quantum in ipsis fuit, totam ciuitatem periculo exposuerunt. Secundo ibi, et propter principatum esse etc., improbat praedictum principatum quantum ad magnam potestatem quam habebat. Et dicit quod quia iste principatus erat ualde magnus et quasi aequalis tyrannidi, ita attenuabat potestatem regum quod cogebant, ut permitterent quod populus seipsum regeret parum obediens legi. Et sic corrumpebatur tota politia ipsorum, quia ex aristocratia degenerabat in democratiam. Et tamen iste principatus quantum ad aliquid erat utilis, quia continebat ciuitatem in pace: quiescebat enim populus a seditione propter hoc quod habebat partem in magno principatu. Et haec utilitas sequebatur per experimentum in ipsis rebus; siue hoc fuerit ex intentione legislatoris, siue fortuito acciderit. Oportet enim, ad hoc quod politia conseruetur, quod omnes partes ciuitatis uelint eam esse, et quod cuilibet parti ciuitatis sufficiat quod permaneat in suo statu: et hoc ibi contingebat. Nam reges acceptabant propter honorem quem ibi habebant; calicagathi autem, idest uirtuosi, acceptabant propter iherusiam, idest propter honorabilitatem seniorum: iste enim principatus erat uirtutis praemium, ita quod nullus ad eum assumebatur nisi uirtuosus. Populus autem acceptabat propter principatum ephororum, qui communicabatur omnibus. Tertio ibi, sed eligibilem etc., improbat hunc principatum quantum ad electionem. Erat enim commendabile quod ad illum principatum assumerentur ex omnibus per electionem: sed modus eligendi erat ualde puerilis: quia forte per sortes uel alio inconuenienti modo eligebant, ita quod iste deueniebat quandoque ad inopes, sicut dictum est. Quarto, ibi, adhuc autem et iudiciorum etc., improbat praedictum principatum quantum ad arbitrium quod habebat. Et dicit, quod hoc erat improbabile, quod quicumque essent ephori, habebant in sua potestate arbitrium iudicandi de rebus magnis. Melius enim erat, quod non iudicarent secundum proprium arbitrium, sed secundum aliquas Scripturas et leges. Quinto ibi, est autem et dieta etc., improbat praedictum principatum quantum ad eorum conuersationem. Et dicit, quod eorum dieta id est disciplina in cibis et uestibus et potibus, et aliis huiusmodi, non consonabat uoluntati ciuitatis; quia in quibusdam erat ualde remissa, puta forte in uestibus uel in otio; in aliis autem, puta forte in cibis et uenereis, imponebatur eis dura lex, forte propter hoc, ut non emollescerent, ita quod non poterant eam sustinere; sed occulte transgrediebantur legem sibi positam fruentes corporalibus delectationibus. Et sic eorum conuersatio erat contra intentionem ciuitatis. Deinde cum dicit habent autem et quae circa seniorum etc., improbat politiam praedictam quantum ad principatum seniorum. Et primo quantum ad potestatem ipsorum. Secundo quantum ad electionem eorum, ibi, adhuc autem et electionem et cetera. Dicit ergo primo, quod apud Lacedaemones non bene se habent ea quae pertinent ad principatum seniorum: manebant enim perpetuo in principatu. Si enim huiusmodi seniores possent inueniri, qui essent epyikes, id est uirtuosi, et sufficienter instructi ad andragathiam, id est ad uirilem bonitatem, siue ad strenuitatem, posset forte aliquis dicere, quod expediens esset ciuitati, quod perpetuo manerent in principatu. Quamuis etiam si essent perfecte uirtuosi, formidabile esset ciuitati, quod aliqui essent habentes dominium et potestatem super magna iudicia ciuitatis, et hoc per totam uitam suam. Quia sicut uirtus corporis senectute debilitatur, ita etiam plerumque uirtus mentis: quia postquam senescunt homines, non habent nec illud robur animi, nec illam uiuacitatem ingenii, quam habebant in iuuentute, propter debilitatem uirtutum sensitiuarum deseruientium parti intellectiuae. Multo plus igitur formidandum est aliquos principari per uitam, si sunt isto modo instructi ad bonum, sicut erant apud Lacedaemones, ita quod etiam legislator non considerat de eis omnino, sicut de bonis uiris, quia non omnia committit eis. Frequenter autem tales uolunt uideri liberales in plebem, ut captent sibi fauorem populi, et sic absque utilitate ciuitatis dispergunt bona communia. Unde melius est, quod habeant quamdam correctionem, talem scilicet, ut si deficientes inueniantur, possint amoueri: nunc autem sunt absque tali correctione. Habebant tamen aliquam correctionem, quia principatus ephororum poterat corrigere omnes principatus, impediendo scilicet ne sententiae eorum procederent, si uiderentur male facere, et haec erat maxima dignitas ephororum. Sed nos intelligimus de alia correctione, ut scilicet possint amoueri; quod ephori facere non poterant. Deinde cum dicit adhuc autem etc., improbat praedictum principatum quantum ad electionem ipsorum: et hoc duplici ratione. Circa quarum primam dicit, quod electio seniorum, quae fiebat apud eos, erat ualde puerilis. Erat enim apud eos ordinatum, ut illi qui digni uiderentur tali principatu, peterent ipsum: quod non recte se habet: quia secundum hoc nullus assumeretur ad principatum nisi uolens. Oportet autem aliquem, qui dignus est principatu, assumi ad principatum, siue uelit siue non uelit; quia utilitas communis est praeferenda propriae uoluntati ipsius. Secundam rationem ponit, ibi, nunc autem et cetera. Et dicit, quod per hanc ordinationem circa electionem senum, legislator uidetur facere ciues amatores honoris, sicut et circa aliam partem politiae, idest circa electionem ephororum, uel etiam circa quaecumque alia, per quae faciebant ciues honoris amatores. Et quod hoc facerent in electione senum, patet. Nullus enim peteret principatum, nisi principari uolens, quod est amare honorem. Si ergo nullus haberet principatum nisi petens, sequeretur quod soli amantes honorem principarentur; et ita omnes prouocarentur ad amandum honorem: et hoc est ualde periculosum ciuitati: quia maior pars iniustitiarum, quae in ciuitate accidunt ex uoluntate hominum, sicut sunt uiolentiae, rapinae et huiusmodi, fiunt propter amorem honoris et pecuniae. Unde patet, quod talis ordinatio est periculosa ciuitati. Deinde cum dicit de regno autem etc., improbat praedictam politiam quantum ad principatum regium. Et dicit, quod utrum expediat ciuitati habere regem uel non, tractabitur inferius, scilicet in tertio: sed supposito quod melius sit habere regem, non est hoc melius, sicut erat apud Lacedaemones, quod non per totam uitam regnabant; sed melius est quod unusquisque habeat iudicium regium per totam uitam suam, quia rex est utilis ciuitati, ut sua potestate efficaciter conseruet statum ciuitatis. Quod fieri non potest nisi per uitam regnauerit; quia et ipse timebit alios offendere, et alii minus eum timebunt. Secus autem est de senioribus, qui ad consilia uel ad iudicia quaedam eligebantur. Causa autem quare legislator apud Lacedaemones instituit non esse reges perpetuos, est ista: quia reputauit quod non posset facere ciues aliquos caluscagathus, id est perfecte bonos. Unde diffidit de ciuibus quasi de non perfecte bonis existentibus. Et propter hoc quando mittebant aliquos legatos seu nuncios, eligebant aliquos inimicos uel dissentientes, ut unus alium impediret, si uellet facere contra bonum ciuitatis. Et similiter putabant esse salutem ciuitatis, si reges dissentirent, qui sibi inuicem succederent; qui unus emendabat, quod alius male fecisset. Deinde cum dicit non bene autem etc., improbat praedictam politiam quantum ad ea quae pertinent ad populum, scilicet quantum ad conuiuia publica quae erant in ciuitate: et dicit, quod lex non bene ordinauerat de huiusmodi conuiuiis; quia melius esset, quod huiusmodi congregatio conuiuii fieret de expensis communibus ciuitatis, sicut fiebat apud Cretenses, quam quod fieret de his quae a singulis afferrentur, sicut fiebat apud Lacedaemones, apud quos etiam et ualde pauperes oportebat aliquid ferre ad huiusmodi sumptus; et hoc erat destructio pauperum, qui non poterant expendere. Unde circa hoc accidebat contrarium intentioni legislatoris qui instituit huiusmodi conuiuia quasi aliquid democraticum, id est in fauorem populi, ut scilicet populus aliquam recreationem haberet in huiusmodi conuiuiis; sed secundum hanc legem conuiuiorum sequebatur quod essent huiusmodi conuiuia in magnum detrimentum populi, quia secundum hoc populares non de facili poterant principari; erat enim lex apud eos, quod qui non ponerent aliquid ad huiusmodi sumptus, non haberent partem in politia ipsorum; quia nec poterant fieri principes, nec habebant uocem in electione principum. Deinde cum dicit eam autem quae circa nauigii etc., improbat praedictam politiam quantum ad uiros bellatores. Et primo quantum ad bellatores belli naualis. Secundo communiter quantum ad omnes, ibi, et hoc autem suppositionem et cetera. Tertio quantum ad ipsorum stipendia, ibi, praue autem habet et cetera. Dicit ergo primo, quod quidam alii recte increpauerunt legem Lacedaemoniorum, quae erat circa principes nauigii, eo quod erat causa seditionis. Cum enim haberent reges quasi sempiternos, qui praeerant terrestri militiae, nauarchia, id est principatus nauigiorum fiebat quasi alterum regnum: et ita habebant quasi duos reges, quod poterat esse materia dissensionis. Deinde cum dicit et hoc autem suppositionem etc., improbat praedictam politiam communiter quantum ad omnes uiros bellatores: et dicit, quod aliquis recte potest increpare suppositionem legislatoris, idest illud quod supponebat tamquam finem, ad quem totam politiam ordinabat: et hoc etiam Plato in suis legibus increpabat, quod omnes leges eorum ordinabantur ad unam partem uirtutis, scilicet ad bellicam, propter hoc, quod erat utilis ad dominandum aliis. Et ideo, quia bene se habebant in his, quae pertinent ad bellum, male autem in his quae pertinent ad status politici gubernationem: sequebatur, quod in bellis conseruabantur: sed quando iam adepti erant principatum, imminebant eis multa pericula, quia nesciebant uacare, id est nesciebant uiuere in pace, neque erant exercitati aliqua alia meliori exercitatione quam bellica: quod non erat paruum peccatum. In hoc enim bene opinabantur quod putabant res bellicas melius tractari per uirtutem hominum, quam etiam per malitiam, quia ut dicitur in tertio Ethicorum, homines uirtuosi non parcunt uitae, ubi bonum est persistere: milites uero quando superexcrescunt pericula, deficiunt, non enim confidunt ulterius posse liberari per experientiam et industriam armorum. Sed non bene opinabantur quantum ad hoc quod putabant uirtutem, qua homo bene se habet in bellis, esse optimam: cum aliae uirtutes, scilicet prudentia et iustitia, sint digniores fortitudine; et ipsum etiam bellum est propter pacem, non autem e conuerso. Deinde cum dicit praue autem habet etc., improbat praedictam politiam quantum ad stipendia militum uel circa aerarium publicum: et dicit quod apud Spartiatas, id est Lacedaemones non erat bene ordinatum de communibus pecuniis. Nihil enim habebat ciuitas in communi, cum tamen frequenter cogeretur magna bella agere; et iterum singuli ciues male ministrabant necessaria ad tales sumptus; non enim requirebantur a singulis auctoritate alicuius potestatis publicae, sed committebatur uoluntati cuiuslibet, ut daret quod uellet. Quod ideo statuit legislator, quia ciues habebant multas possessiones, et poterant sine aliquo grauamine multa dare: sed accidit contra utilitatem, quam legislator intendebat; quia ipse reddidit ciuitatem sine pecuniis publicis; et ydiotas, id est priuatas personas et uiles fecit amatores pecuniarum, dum conabantur tantum lucrari quod possent et sibi et communitati prouidere. Ultimo autem epilogando concludit quod ea quae dicta sunt, uidentur improbabilia in politia Lacedaemoniorum. Cretensium autem politia et cetera. Postquam superius auctor prosecutus est de politia Lacedaemonica, hic prosequitur de politia Cretensi. Et primo comparat hanc politiam ad praecedentem. Secundo improbat eam, ibi, de quibus eosdem utique dicet et cetera. Circa primum tria facit. Primo ponit in communi comparationem istarum politiarum. Secundo assignat rationem positae comparationis, ibi, et enim uidetur et cetera. Tertio explicat praedictam comparationem in speciali, ibi, habet autem proportionaliter et cetera. Dicit ergo primo, quod politia Cretensium est propinqua politiae Lacedaemonicae in quibusdam; tamen differt in aliquibus, in quorum paucis non se habet deterius quam politia Lacedaemonica, sed melius; sed in pluribus se habet minus plane, idest minus expedite et conuenienter ad bonum statum ciuitatis. Deinde cum dicit et enim uidetur, assignat causam praemissae comparationis. Et primo ostendit huius causam esse ex hoc quod Lacedaemonica sumpta est a Cretensi. Secundo assignat causam quare Cretensis fuit prior, ibi, uidetur autem insula et cetera. Dicit ergo primo quod causa praedictorum est, quia politia Lacedaemonica in pluribus imitatur politiam Cretensium tamquam antiquiorem; et ideo politia Cretensis in pluribus peius se habet; quia uidemus quod plurima de his quae sunt ab antiquis inuenta, sunt minus dearticulata, idest diligenter distincta quam ea quae sunt inuenta a iunioribus. Dicunt enim quod Lycurgus qui instituit politiam Lacedaemonicam dimittens regnum Charylli regis Lacedaemoniorum, multo tempore conuersatus est apud Cretam propter amicitiam et affinitatem quam habebant Lacedaemones ad Cretenses. Et ideo Lacedaemones, qui uenerant Cretam causa familiaritatis, susceperunt institutiones legum, quae tunc erant apud habitantes in Creta. Unde uidemus quod incolae Cretenses eodem modo utuntur legibus sicut et Lacedaemones; et hoc est secundum institutionem Minois regis Cretensium. Deinde cum dicit uidetur autem insula etc., assignat causam quare leges inter Graecos primo inuentae sunt apud Cretam. Dicit enim quod insula Cretensis uidetur secundum situm terrae optime esse disposita ad principandum Graecis, qui fere omnes habitant circa mare. Insula autem illa quasi adiacet toti litori Graeciae; et distat modicum a quadam insula quae uocatur Pelopus, quae nunc dicitur Achaia: et similiter uersus Asiam propinqua est loco qui dicitur Tropium et insulae quae dicitur Rhodus; et ideo Minos qui fuit rex Cretensis obtinuit principatum in toto mari Graeciae, et insulas quasdam prius habitatas per uiolentiam subegit, quasdam autem de nouo habitari fecit singulis suas leges imponens. Ultimo autem transiuit in insulam Siciliae, et ibi mortuus est circa caminum, idest circa montem Uulcani uel Ethnae ex quibus ignis eructuat. Deinde cum dicit habet autem proportionaliter etc., explicat in speciali comparationem supra positam. Et primo ostendit in quibus conueniunt ambae politiae. Secundo in quibus politia Cretensis habet melius, ibi, quod quidem igitur conuiuiorum et cetera. Tertio in quibus habet peius, ibi, quae autem circa cosmos et cetera. Ostendit autem primo, quod hae duae politiae proportionaliter se habent adinuicem in tribus conuenientes. Primo quidem in agricultura, quam apud Lacedaemones exercent serui, apud Cretenses autem incolae, idest rustici habitantes in insula. Secundo quantum ad conuiuia publica quae apud utrosque fiunt: quae quidem nunc apud Lacedaemones uocabantur Philitia, a philos quod est amor, quia erant instituta ad amorem mutuum inter ciues conseruandum; sed antiquitus apud eos uocabantur Andria; ab anir quod est uir, quia soli uiri ibi conueniebant absque mulieribus et sic etiam uocantur nunc apud Cretenses. Unde manifestum est quod Lacedaemones assumpserunt a Cretensibus. Tertio quantum ad ordinem politiae, quia ephori apud Lacedaemones habebant eamdem potestatem, quam apud Cretenses quidam qui dicebantur cosmi, idest ornatores, solo numero differentes: nam ephori apud Lacedaemones erant quinque, cosmi uero Cretensium erant decem. Similiter et seniores apud Lacedaemones erant aequales et numero et potestate senioribus Cretensium, quos uocabant boulin, id est consilium. Regnum autem primo fuit apud Cretenses, sicut et apud Lacedaemones: sed postmodum dissoluerunt regnum, et commiserunt cosmis ducatum bellorum: utrique etiam habent Ecclesiam, idest adunationem populi, quae nullius rei habet potestatem, nisi approbandi sententias seniorum et cosmorum. Deinde cum dicit quae quidem igitur conuiuiorum etc., ostendit in quibus melior erat politia Cretensis. Et dicit quod ordinatio conuiuiorum melior erat apud Cretenses quam etiam apud Lacedaemones; quia in Lacedaemonia unusquisque qui accedebat ad conuiuium, oportebat, quod aliquid exhiberet secundum caput suum, alioquin non poterat participare politia, sicut prius dictum est: sed apud Cretenses erat obseruatio magis pertinens ad commune, quia de rebus publicis, tam de fructibus terrae, quam de pecoribus et de redditibus, quos reddebant incolae qui colebant terras, erat instituta quaedam pars quae expendebatur in sacrificia, et quaedam pars quae expendebatur in conuiuia, ut in talibus conuiuiis homines et mulieres et pueri et uiri nutrirentur de communi. Hoc erat autem et aliud proprium politiae Cretensium, quod legislator eorum multa philosophice induxit ad hoc, quod modicum comederent; quasi hoc sit ualde proficuum et singulis et communitati. Uolens etiam quod non procrearent multos pueros, ne multitudo hominum excederet quantitatem possessionis, uoluit, quod homines non multum commiscerentur mulieribus, et ad hoc concessit turpem masculorum coitum: sed utrum in hoc bene fecerit uel male, posterius considerabitur: tamen hoc manifestum est, quod ordinatio conuiuiorum melior erat apud Cretenses quam apud Lacedaemones. Deinde cum dicit quae autem circa cosmos etc., ostendit in quo peior erat Cretensis politia. Et dicit, quod peior erat ordinatio apud Cretenses de cosmis quam apud Lacedaemones de ephoris. Unum enim malum est commune utrisque, quia scilicet apud utrosque assumuntur ad huiusmodi principatum quicumque, idest homines non probati nec uirtuosi. Sed tamen apud Lacedaemones erat unum bonum, quia poterant eligi de qualibet conditione hominum: et ideo populus, quasi habens partem in maximo principatu, bene uolebat, quod conseruaretur talis politia. Sed apud Cretenses non eligebantur cosmi ex qualibet hominum conditione, sed solum ex aliquibus qui erant uel fuerant de numero seniorum; et similiter seniores eligebantur ex quibusdam qui fuerant cosmi quibus licebat dimittere suum principatum, ut infra dicetur. Et sic populus in principatu cosmorum non habebat partem. Deinde cum dicit de quibus eosdem etc., improbat praedictam politiam. Et primo quantum ad statuta quae ponebant. Secundo quantum ad remedia quae adhibebant, ibi, quam autem faciunt et cetera. Circa primum duo facit. Primo improbat eorum statuta. Secundo excludit quamdam responsionem, ibi, quiescere et cetera. Improbat autem politiam istam quantum ad duo, quae etiam improbauit in politia Lacedaemonica: quorum unum est, quod cosmi et seniores principabantur per totam uitam suam sine correctione, idest sine hoc quod possent amoueri propter aliquam culpam; et sic principatus erant maiores quam dignum esset. Secundum autem est, quia non principabantur secundum litteras, id est secundum aliquas leges scriptas, sed auctognomonas, id est per se sententiantes uel arbitrantes; et hoc non erat securum ciuitati; quia eorum iudicium poterat peruerti amore uel odio. Deinde cum dicit quiescere autem etc., excludit quamdam responsionem qua possent se defendere, inducentes pro signo bonae ordinationis, quod semper absque seditione uixerint. Sed ipse dicit, quod hoc, quod populus quieuerit apud eos a seditionibus non participans principatu, non est signum demonstrans quod eorum politia sit bene ordinata: hoc enim contingebat quia Cretenses longe peregrinabantur ab aliis hominibus in insula quadam habitantes, et distantes ab aliis: et sic non habebant bella cum finitimis, sicut supra dictum est, et sic cosmi apud Cretenses non habebant aliqua recipere uel expendere propter bella, sicut ephori apud Lacedaemones: unde populus non multum curabat tali principatu participare. Deinde cum dicit quam autem faciunt etc., improbat remedia, quae apud Cretenses contra pericula erant. Et primo ponit ea. Secundo improbat, ibi, aut et palam et cetera. Circa primum duo facit. Primo ponit remedia, quae erant contra personas male principantium. Secundo remedium, quod erat contra ipsum principatum, ibi, omnium autem pessimum et cetera. Dicit ergo primo, quod illa medicina, quam faciunt Cretenses contra praedictum peccatum de incorrigibilitate principum, non est conueniens, nec est politica quasi sapiens communem ordinem ciuitatis, sed magis est oppressiua et tyrannica; quod non est secundum rationem, sed per uiolentiam. Multoties enim apud eos conueniebant aliqui uel de principibus uel de priuatis personis, et eiiciebant cosmos per uiolentiam. Erat autem et aliud remedium: quia cosmi poterant abrenunciare principatui in uita sua. Sed melius erat, quod ista duo ordinarentur per legem: ut scilicet aliqua lex esset certa secundum quam cosmi deberent expelli, uel cedere principatui, quam quod hoc fieret secundum uoluntatem hominum, quae non est securus canon, id est secura regula, cum frequenter uoluntas humana sit irrationabilis et iniusta. Deinde cum dicit omnium autem pessimum etc., ponit remedium quod habebant contra ipsum officium; et dicit, quod illud erat pessimum inter omnia remedia, quod quando cosmi uolebant dare sententias contra aliquos potentes, frequenter inter eos instituebatur acosme, id est cessatio principatus cosmorum: interdicebant enim ad tempus omnino talem principatum: hoc autem dicit esse pessimum, quia non solum erat contra personas, sed contra totum officium uel principatum, ex quo proueniebat multa utilitas ciuitati. Deinde cum dicit aut et palam etc., improbat praedicta remedia. Et dicit quod ista institutio ultima de uacatione cosmorum habet aliquid politiae inquantum fit de communi consensu populi, sed tamen non est uera politia, sed magis oppressio quaedam per potentiam populi, et uia quaedam ad tyrannidem. Consueuerunt enim aliqui habentes odio cosmos, colligantes sibi populum et alios amicos suos facere monarchiam, ut scilicet aliquis eorum dominetur in ciuitate loco omnium; et quando hoc non possunt statim facere, mouent seditiones et pugnant ciues adinuicem. Nihil autem hoc differt, quam quod post aliquod tempus iam non sit ciuitas, sed soluatur tota communio politica. Non enim potest esse ciuitas, soluta concordia ciuium; et sic per seipsam dissoluitur. Sed etiam antequam per seipsam dissoluatur imminet ei periculum ab hostibus, qui uolunt et ualent inuadere ciuitatem; quia dum ciues adinuicem pugnant, non possunt unanimiter resistere hostibus; et quandoque una pars introducit hostes in sui auxilium. Sed, sicut dictum est, ab huiusmodi periculis hostium liberata fuit politia Cretensium propter locum, quia habitabant in insula longe ab aliis ciuitatibus; et sic ipsa longinquitas fecit eos securos ab expulsione, idest quod non expellerentur de proprio loco ab hostibus. Et huius ponit duo signa: quorum unum est, quod status incolarum perseuerat apud Cretenses propter consuetudinem conuersationis. Sed illi qui adueniunt aliunde ad ministrandum, non possunt cum eis diu commorari, quia nullum principatum possunt apud eos habere. Non enim uolebant Cretenses habere principes extraneos. Secundum signum est, quia nuper transierat ad insulam Cretensium bellum ab extraneis inuadentibus insulam: ex quo manifestum est, quod leges eorum non erant sufficienter uirtuosae ad conseruandum eorum politiam; sed conseruabantur, quia non habebant inimicos contra se bellantes. Ultimo autem epilogando concludit, quod intantum dictum est de politia Cretensium. Politizare autem uidentur et cetera. Postquam philosophus prosecutus est de politia Lacedaemoniorum et Cretensium, prosequitur de politia Calchedonensium. Et circa hoc tria facit. Primo commendat huiusmodi politiam simul cum praemissis. Secundo ostendit conuenientiam huius politiae ad praemissas, ibi, habet autem similia et cetera. Tertio improbat quaedam circa ipsam, ibi, et melius autem reges et cetera. Dicit ergo primo, quod Calchedonenses bene uidebantur uiuere politice, et quantum ad multa melius aliis, et maxime in illis in quibus appropinquabant ad politiam Lacedaemonicam. Istae enim tres politiae erant adinuicem propinquae, multum ab aliis differentes, scilicet Cretensis, Lacedaemonica et Calchedonensis; et multa erant bene statuta, apud eos. Signum autem quod politia eorum esset bene ordinata, est quod populus permanebat quietus in tali ordinatione, et non fiebat ibi seditio populi quae esset alicuius ponderis, neque etiam degenerauit eorum politia ad tyrannidem. Deinde cum dicit habet autem similia etc., ostendit conuenientiam huius politiae ad Lacedaemonicam. Et primo quidem quantum ad hoc, quod apud ipsos fiebant conuiuia societatum quae Lacedaemones uocabant Philitia. Secundo quantum ad regimen ciuitatis; quia apud Calchedonenses erat principatus centum et quatuor uirorum similis principatui ephororum qui erat apud Lacedaemones: tamen quantum ad hoc non deterius sed melius se habebant Calchedonenses; quia Lacedaemonii instituebant ephoros ex contingentibus, idest ex quibuscumque personis, et etiam non approbatis in uirtute. Sed Calchedonenses eligebant ad hunc principatum solum homines uirtuosos. Similiter etiam Calchedonenses habebant reges sicut Lacedaemones, et habebant iherusiam, id est dignitatem quamdam uel honorabilitatem correspondentem senioribus qui erant apud Lacedaemones. Deinde cum dicit melius autem etc., improbat praedictam politiam secundum duos modos supra positos. Et primo quidem quantum ad hoc, quod non erat apud eos bene statutum. Secundo quantum ad hoc, quod non concordabat intentioni legislatoris, ibi, eorum autem quae ad suppositionem et cetera. Dicit ergo primo, quod melius esset, quod reges non acciperentur ex uno solo genere, sed ex quibuscumque uirtuosis: et si deberent ex uno genere accipi, non deberet esse illud genus qualecumque, sed tale, ex quo ut in pluribus boni prodirent. Et iterum si eligatur aliquod genus differens bonitate ab aliis, ex quo assumantur reges, melius esset, quod ex illo genere aliqui eligerentur ad regnum per electionem quam per aetatem; puta, quod primogeniti dominentur: quod dum aliter fit, frequenter contingit quod homines uiles perueniunt ad regnum: et hoc est ualde periculosum, si homines uiles constituantur ad habendum potestatem de rebus magnis. Multum enim hoc laedit ciuitates: et tales uiles reges in multis laeserant ciuitatem Calchedonensium. Concludit etiam ex praedictis, quod cum tres istae politiae sint similes, communia sunt omnibus ea quae sunt in eis increpatione digna. Et ideo quae dicta sunt in aliis, sunt etiam hic intelligenda. Deinde cum dicit eorum autem quae etc., improbat hanc politiam quantum ad hoc, quod recedebat a proposita intentione. Et circa hoc tria facit. Primo ostendit, quod in quibusdam diuertebat ad democratiam, in quibusdam ad oligarchiam. Secundo ostendit, quod magis diuertebat ad oligarchiam, ibi, transgreditur autem aristocratiae et cetera. Tertio improbat remedium, quod contra hoc apponebant, ibi oligarchia autem et cetera. Dicit ergo primo, quod cum ista esset supposita intentio legislatoris apud Calchedones ut institueret politiam uel aristocratiam, quaedam statutorum eius declinabant ad demum, id est ad populum, quaedam ad oligarchiam. Erat enim apud eos statutum, quod reges cum senioribus haberent in sua potestate aliqua deferre ad populum, uel non deferre quando omnes consentirent: si autem non omnes consentirent, populus habebat de illis in hoc iudicium quid fieri deberet. Similiter autem quando de communi consensu aliqua referebant ad populum, non solum populus habebat audire quae dicebantur et approbare, sed habebat potestatem diiudicandi an esset bonum uel non: et si uolebat populus, poterat contradicere: quod non fiebat in aliis praemissis politiis: et sic populus statuebat principibus quid esset faciendum: et hoc erat democraticum. Ex alia parte erat apud eos quaedam pentharchiae, id est principatus quinque uirorum, qui habebant se intromittere de multis et magnis negociis ciuitatis: et isti eligebantur per solos principes. Similiter etiam et per eos solos eligebantur illi centum quatuor, de quibus supra dictum est. Similiter etiam maiores ciuitatis pluri tempore principabantur quam alii: quia illi qui praecesserant in principatu, erant socii in principatu eorum qui succedebant, et sic duplicabatur eis tempus principatus, quod non fiebat aliis minoribus: et hoc erat oligarchicum. Erat etiam apud eos aliquid aristocraticum, scilicet quod principes eligebantur absque pretio dato ab eis. Et iterum non eligebantur per sortem, sed propter uirtutem, et quaedam alia huiusmodi. Et sic non in omnibus recedebant ab aristocratia. Habebant etiam aliud oligarchicum: scilicet, quod maximi principes iudicabant de omnibus sententiis. Non autem erant diuersi, qui ex diuersis iudicarent, sicut fiebat in Lacedaemonia. Deinde cum dicit transgreditur autem etc., ostendit, quod ista politia magis declinabat ad oligarchiam. Et hoc quantum ad duo, quorum secundum ponit ibi, prauum autem utique et cetera. Circa primum duo facit. Primo ostendit in quo declinabat ad oligarchiam. Secundo improbat, ibi, oportet autem putare et cetera. Dicit ergo primo, quod institutio politiae Calchedonensis quam uolebant esse aristocraticam, maxime declinabat ad oligarchiam, sicut multis uidetur. Putabant enim, quod oportet eligi principes non solum uirtuosos, sed etiam diuites: et mouebantur hac ratione: quia impossibile erat, quod aliquis pauper bene principaretur et uacaret negotiis ciuitatis. Non enim habebant eorum principes salarium de communi. Unde oportebat, si pauperes uirtuosi eligerentur in principes, quod praetermissis negotiis ciuitatis intenderent ad quaerendum sibi uictum. Quia autem eligere principem diuitem est oligarchicum, eligere autem uirtuosum est aristocraticum, manifestum est, quod eligere diuitem uirtuosum erit iam tertius ordo, qui obseruabatur apud Calchedonenses. Eligebant enim maximos principes reges et duces exercitus, respicientes simul ad diuitias et uirtutes. Deinde cum dicit oportet autem putare etc., improbat praedictam ordinationem. Et primo rationem qua mouebantur. Secundo ipsam ordinationem, ibi, si autem oportet et cetera. Dicit ergo primo, quod iste recessus ab aristocratia est imputandus legislatori: hoc enim fuit maxime necessarium uidere a principio, qualiter homines optimi in uirtute, possent uacare operibus uirtutum, absque hoc quod dehonestarentur uacando rusticanis operibus: et hoc non solum quando principarentur, seu etiam quando agerent priuatam uitam; instituendo scilicet aliqua praemia uirtutum, ex quibus nutrirentur uirtuosi. Deinde cum dicit si autem oportet etc., improbat ipsam ordinationem dupliciter. Primo quidem ostendens eam esse periculosam. Si enim oportet in eligendis principibus aspicere ad diuitias, ad hoc quod possint uacare absque operibus, quibus lucrentur uictum, ualde malum erit quod maximi principatus, scilicet regnum et ducatus exercitus, sint uenales, ita scilicet, quod pro abundantia pecuniarum dentur. Ita etiam dicit esse prauum, quia ex hac lege sequitur, quod tota ciuitas sit amatiua pecuniae, etiam magis quam uirtutis. Quia ciues quicquid uiderint esse pretiosum in principatibus, consequenter opinantur pretiosum esse. Et in quacumque ciuitate uirtus non maxime honoratur, ut scilicet soli uirtuti honor principatus deferatur, impossibile quod in tali ciuitate homines secundum uirtutem infallibiliter principentur. Et ex quo propter diuitias principatus datur, quodammodo diuitiis emptus, probabile est, quod ciues consuescant inhiare ad lucra pecuniae; quando cum expenderint, poterunt principari. Ualde enim inconueniens est, si dicatur, quod ille qui est pauper et uirtuosus, uolet lucrari in officio constitutus, ille autem qui est deterior, non uolet lucrari, postquam multa expenderit ad principatum acquirendum. Hoc enim est omnino improbabile. Et ideo non oportet requirere, an sint diuites illi qui sunt instituendi ad principatum: sed siue sint diuites, siue pauperes, illi debent institui qui possunt aristarchizare, id est principari secundum uirtutem. Secundo, ibi, dignius et cetera. Improbat praedictam legem ex hoc, quod praetermittit conuenientius remedium quod possit adhiberi. Dignius enim esset si legislator praeeligeret ad principatum paupertatem uirtuosorum, non respiciens ad diuitias; et cum hoc curam aliquam apponeret, ut saltem in principatu existentes possent uacare. Deinde cum dicit prauum autem utique etc., ponit secundo, in quo declinabat ista politia ad oligarchiam, et dicit hoc esse prauum id quod obseruabatur apud Calchedones, ut idem obtineret plures principatus siue plura officia: quia unum opus optime perficitur ab uno homine. Si autem unus homo debeat plura opera exercere, necesse est, quod impediatur in altero, uel in utroque. Unde legislatorem oportet attendere, ut non imponat plura opera uni homini: puta, quod non praecipiat eidem fistulare et incidere coria. Et ideo, nisi paruitas ciuitatis impediat, magis uidetur esse politicum et demoticum id est populare, ut plures participent principatibus diuersis, non autem unus habeat plures principatus: quia hoc est oligarchicum. Ideo autem illud est melius, quia unumquodque, sicut praedictum est, et pulchrius et uelocius perficitur ab uno: ita quod unus non cogatur multa facere. Et hoc uidemus in exercitu et in naui. Utrobique enim propter distinctionem officiorum quodammodo ad omnes extenditur principari et subiici; dum scilicet quidam subiecti quibusdam aliis praeferuntur usque ad infimos. Deinde cum dicit oligarchia autem existente etc., improbat remedium quod contra praedictam declinationem habebant. Et dicit, quod cum politia eorum esset oligarchica, optimum modum adinuenerunt ad effugiendum seditionem populi, quia semper aliquos de populo mittebant ad regimina ciuitatum sibi subiectarum ut sic ditarentur, et per hoc quodammodo sanabant et faciebant permanere suam politiam; sed hoc erat a fortuna; quia scilicet ciuitates eis subiectae non rebellauerant. Oportet autem, ut ciues sint absque seditione, non propter fortunam, sed propter prouidentiam legislatoris. Nunc autem si aliquod infortunium Calchedonibus eueniat, ut magna pars subiectorum discedat ab eorum dominio, nullum erit remedium contra seditiones propter leges ab eis latas. Ultimo autem epilogando concludit, quod ea quae praedicta sunt, merito possunt acceptari circa politiam Lacedaemonum, et Cretensium, et Calchedonensium. Eorum autem qui pronuntiauerunt de politia et cetera. Postquam philosophus prosecutus est de diuersis politiis, hic prosequitur de institutoribus politiarum et legum. Et circa hoc tria facit. Primo determinat eorum differentiam adinuicem. Secundo determinat de quibusdam qui instituerunt politias, ibi, de ea quidem igitur et cetera. In tertia determinat de quibusdam, qui fuerunt legislatores, ibi, legislatores autem et cetera. Ponit ergo primo, duas differentias eorum, qui de politiis uel legibus tractauerunt; quarum prima est secundum diuersitatem uitae. Quidam enim eorum uixerunt uita priuata, in nullo communicantes politicis actionibus, quia non fuerunt gubernatores aliquarum ciuitatum, sicut Plato, Phaleas et Hippodamus, de quibus supra dictum est, si quid fuit dignum circa eos dicendum. Alii autem uixerunt uita politica, instituentes leges aliquibus ciuitatibus, uel propriis uel extraneis. Secunda differentia est secundum ea quae tradiderunt. Quidam enim fuerunt conditores aliquarum legum, sine hoc, quod ordinarent aliquam politiam. Quidam uero etiam instituerunt politiam, quae est ordinatio regiminis ciuitatis, et posuerunt quasdam leges, sicut Lycurgus, qui instituit Lacedaemonicam politiam, et Solon qui instituit Atheniensem. Deinde cum dicit de ea quidem igitur etc., prosequitur de instituentibus politias. Et quia de politia Lacedaemonica, quam Lycurgus instituit, supra dictum est; restat dicendum de politia Atheniensi, quam instituit Solon. Et circa hoc tria facit. Primo ostendit quid Solon instituit. Secundo quomodo a quibusdam reprehendebatur, ibi, propter quod et quidam et cetera. Tertio excusat ipsum, ibi, uidetur autem hoc et cetera. Dicit ergo primo, quod aliqui reputant Solonem fuisse bonum legislatorem, quia dissoluit oligarchiam, quae erat ualde intemperata et immoderata apud Athenas, et liberauit populum qui seruitute opprimebatur ex immoderato regimine diuitum, et instituit democratiam in patria sua, et miscuit bene politiam id est regimen ciuitatis, dans aliquam partem populo in ea. Erat enim in Ariopago, idest in uico Martis, qui erat locus solemnis apud Athenas, institutum Concilium ciuitatis, quod erat oligarchicum, quia consiliarii ciuitatis erant ex diuitibus et potentibus. Sed quod principes eligerentur, hoc erat aristocraticum. Praetorium autem, idest potestatem iudiciariam instituit ex popularibus, quod erat democraticum, id est populare. Et sic Solon uidetur non dissoluisse illa, quae prius erant, scilicet Concilium oligarchicum et electionem populi, quae erat aristocratica. Sed de nouo instituit popularem quemdam principatum, dum fecit praetoria, idest iudices ex omnibus ciuibus. Deinde cum dicit propter quod et quidam etc., ostendit quomodo Solon a quibusdam reprehendebatur. Accusabant enim quidam ipsum, quod ipse dissoluerat alteram politiam, quae prius erat, quando instituit praetorium quod postea habuit potestatem super omnia, cum tamen istud officium esset sortiale, quia scilicet sorte eligebantur aliqui ex populo ad hoc officium. Ideo autem dicunt eum per hoc dissoluisse priorem politiam, quia cum inualuit istud officium in ciuitate, praetores illi instituti ex populo, transtulerunt totum regimen ciuitatis in populum qui per tyrannidem opprimebat maiores; et ita deuentum est ad inordinatam democratiam, quae erat apud Athenas. Primo enim Ephialtes et Pericles qui fuerunt praetores populares, destruxerunt consilium quod ex antiquo erat in Ariopago, et continenter unusquisque de rectoribus populi auxit potestatem populi, quousque perducta est politia ad democratiam quae tunc erat. Deinde cum dicit uidetur autem etc., excusat Solonem; et dicit, quod iste defectus uidetur accidisse non ex intentione Solonis, sed ex quodam accidente. Cum enim rex Medorum inuaderet Athenienses, illi cogitantes, quod neque fines suos tueri poterant neque obsidionem ciuitatis sustinere, collocatis pueris et mulieribus et rebus quas habebant, in aliis Graeciae ciuitatibus, dimissa ciuitate, transtulerunt bellum de terra ad mare. Et ita congregatus est populus tempore Medorum causa huiusmodi nauarchiae, id est principatus naualis, et astute concepit ut totam sibi potestatem usurparet: et accidit, quod loco uirtuosorum rectorum, populus habuit prauos rectores, qui intentionem populi sunt prosecuti. Quod autem Solon hoc non intenderit, patet per hoc, quia Solon non dedit potestatem populo, nisi illam quae est maxime necessaria, ut scilicet eligeret principes et corrigeret eorum errores. Hanc autem potentiam populi dicit esse necessariam, quia sine hoc populus esset seruus, si sine sua uoluntate principes acciperentur, et non posset emendare mala quae principes facerent; et cum seruitutem ferre non posset fieret aduersarius principibus. Sed omnes principatus instituit primo ex insignibus, idest nobilibus et diuitibus. Et secundario instituit ex quibusdam quingentis qui erant quasi medii in ciuitate, quos medignos uocat, quasi moderatores, et iugarios eos uocat, quia erant capita societatum uel artium quasi coniungentes multitudinem; et tertio instituebat principes ex equitibus, qui erat tertius ordo. Quartus autem ordo erat mercenariorum, qui erant infima pars populi: ad quos nullus principatus pertinebat. Et sic patet, quod in principatibus maiorem partem addidit maioribus quam populo. Unde non fuit eius intentio instituere democratiam; sed consecuta est praeter eius intentionem. Deinde cum dicit legislatores autem etc., determinat de institutoribus legum. Et primo ostendit qui fuerint, et quibus leges imposuerint. Secundo, quas leges tulerint, ibi, legislator autem fuit et cetera. Circa primum duo facit. Primo agit de quibusdam legislatoribus in Italia: quae quondam magna Graecia uocabatur. Secundo de quibusdam legislatoribus Graeciae, ibi, fuit autem et Philolaus et cetera. Dicit ergo primo, quod legislatores fuerunt quidam Zaleucus nomine, qui imposuit leges Locris Occidentalibus et est quaedam ciuitas Calabriae, quae est ad occidentem Graeciae. Fuit etiam quidam legislator Charondas Catinensis qui tulit leges suis ciuibus et quibusdam aliis ciuitatibus Chalcidiae, circa Italiam et Siciliam. Ostendit autem, unde isti fuerint eruditi in legislatione; et dicit quod quidam uolunt colligere quod in terris illis primus instructus industrius in legislatione fuit quidam Onomacritus nomine, qui cum esset ciuis Locrensis, exercitatus fuit circa legislationem in Creta, et postea praefectus fuit populo artificialiter regens ipsum: et huius socium dicunt fuisse quaedam Thaletem, cuius auditores dicunt fuisse Lycurgum Lacedaemonium et Zaleucum Locrium. Zaleuci autem auditorem dicunt fuisse Charondam Cataniensem. Sed ista dicunt non considerantes bene tempus ipsorum, quod non erat conueniens huic narrationi. Deinde cum dicit fuit autem et Philolaus etc., narrat de legislatoribus Graeciae. Et dicit, quod quidam Philolaus ciuis Corinthiensis tulit leges Thebanis. Et assignat causam quare de Corintho transiuit Thebas. Et dicit, quod cum esset de genere Bachidorum, idest eorum qui trahebant originem a Baccho, factus est amicus cuiusdam Dioclis, qui habuerat quamdam uictoriam in Olimpiade. Postquam igitur Diocles reliquit ciuitatem, forte expulsus inde per aliquam iniuriam, Philolaus habens in memoriam amorem matris Dioclis, quae uocabatur Anchiones, quae forte nutriuerat eum, simul cum eo abiit Thebas, et ibi ambo finiuerunt uitam, quod usque nunc eorum sepulcra ostendunt, quae mutuo se respiciebant, et ex uno poterat conspici aliud. Sed ita erant disposita uersus regionem Corinthiorum, ut unum posset inde uideri, aliud non. Narrant autem, quod ideo fuit sic ordinata eorum sepultura, ut Diocles non uideretur a Corinthiis, quasi uolens ab eis abstinere propter ea quae ab eis passus fuerat: Philolaus autem uideri poterat, qui nihil ab eis fuerat passus. Ista igitur fuit causa, quare apud Thebanos habitauerunt, et eis leges tulerunt. Deinde cum dicit legislator autem etc., ostendit, quid proprium unusquisque legislator instituit. Et dicit, quod Philolaus tulit leges Thebanis de quibusdam aliis, sed specialiter de puerorum procreatione, ut scilicet non insisterent operi generationis, postquam certum numerum filiorum haberent. Et has leges Philolai, Thebani uocant leges positiuas. Hoc autem de procreatione filiorum solus ipse constituit ad hoc, quod conseruetur numerus sortium, idest, quod non oporteat unam partem possessionis unius hominis diuidi in plures; sed tot pueri generentur, quod semper idem numerus ciuium conseruetur. Charondas autem nihil statuit ipse solus, nisi uindictas de falsis testimoniis, quod ipse primus considerauit: sed magis placuit propter hoc, quod cum diligentia explicauit ea quae necessaria erant in legibus prae aliis legislatoribus, quam de hoc quod aliquid singulariter statueret. Sed Philolaus instituit aliquid proprium, scilicet, ut tolleretur irregularitas possessionum. Plato autem quatuor propria instituit in suis legibus: quorum unum est, quod mulieres et pueri et possessiones sint communes. Secundum est, quod fierent conuiuia mulierum sicut in aliis ciuitatibus fiunt conuiuia uirorum. Tertium est, quod instituit legem contra ebrietatem, ut scilicet soli sobrii possint esse principes symposiorum id est. Conuiuiorum. Quartum autem statuit in re militari, ut scilicet homines per exercitium et studium fierent ambidexteri, ut scilicet utraque manus fieret eis utilis ad bellandum. Consequenter dicit, quod inueniuntur quaedam leges draconis, qui politiae praeexistenti imposuit quasdam leges, sed in legibus suis nihil fuit proprium quod sit memoria dignum, nisi quod seuerior poena daretur quando maius damnum sequebatur ex culpa. Fuit etiam quidam Pittacus legislator, qui non instituit politiam: cuius lex quaedam propria fuit, ut ebrii si percuterent, plus punirentur quam sobrii, quia plures ebrii faciunt iniurias quam sobrii: unde magis respexit ad utilitatem, ut scilicet cohiberentur iniuriae ebriorum, quam ad ueniam, quam oportet habere de ebriis, qui non sunt sui compotes. Fuit etiam alius legislator Androdamas ciuis Rheginus, qui instituit quasdam leges circa poenas homicidiorum, et circa successiones haereditatum, sed tamen quasi nihil proprium ipsius dici potest. Ultimo autem epilogando concludit, quod hoc modo sunt considerata eadem, quae oportuit considerari circa optimas politias, puta Lacedaemonensium, Cretensium, et Chalcedonensium, et circa politias a quibusdam aliis ordinatas. Et sic terminatur secundus liber. Ei qui de politia considerat et cetera. Postquam philosophus in secundo libro inquisiuit de politiis secundum traditionem aliorum, hic incipit prosequi de eis secundum propriam opinionem. Et diuiditur in partes duas. In prima manifestat diuersitatem politiarum, in secunda docet qualiter optima politia sit instituenda, in principio septimi libri, ibi, de politia optima facturum et cetera. Prima autem pars diuiditur in duas. In prima distinguit politias. In secunda determinat de singulis earum, in quarto libro, ibi, in omnibus artibus et scientiis et cetera. Prima autem pars diuiditur in duas. In prima parte determinat id, quod pertinet ad politiam in communi. In secunda diuidit politias, ibi, quoniam autem haec determinata sunt, et cetera. Prima pars diuiditur in duas. In prima dicit de quo est intentio. In secunda prosequitur propositum, ibi, eos quidem igitur qui aliter qualiter et cetera. Circa primum duo facit. Primo ostendit, quod ad tractandum de politiis, necesse est primo considerare de ciuitate. Secundo ostendit, quod ad tractandum de ciuitate, necesse est considerare quid sit ciuis, ibi, quoniam autem ciuitas, et cetera. Dicit ergo primo, quod ille qui uult considerare de politia, quae unaquaeque sit secundum propriam rationem et qualis sit, utrum scilicet bona uel mala, iusta uel iniusta, necesse est, quod primo consideret quid sit ciuitas. Et hoc probat duplici ratione: quarum prima est, quia de hoc potest esse dubitatio. Dubitant enim aliqui circa aliqua negotia, utrum sint facta a ciuitate, puta cum sint facta a tyranno, uel a diuitibus ciuitatis. In quo casu aliqui dicunt, quod ciuitas haec fecit; aliqui autem dicunt, quod non fecit haec ciuitas, sed oligarchia, id est diuites principantes, uel etiam tyrannus: et sic uidetur in dubium uerti, utrum soli diuites principantes sint ciuitas. Et quia dubium est; oportet quod determinetur. Secunda ratio est, quia tota intentio eorum, qui tractant de politiis et legislatione, negotiatur circa ciuitatem, quia politia nihil aliud est quam ordo inhabitantium ciuitatem. Deinde cum dicit quoniam autem ciuitas etc., ostendit, quod necessarium est determinare de ciue, duplici ratione: quarum prima talis est. In omnibus illis quae sunt composita ex multis partibus, necesse est prius considerare partes. Ciuitas autem est quoddam totum constitutum ex ciuibus sicut ex partibus, cum ciuitas nihil aliud sit, quam quaedam ciuium multitudo. Ergo ad cognoscendum ciuitatem, oportet considerare quid sit ciuis. Secunda ratio est, quod de hoc etiam contingit dubitationem esse: non enim omnes concorditer confitentur, quod idem sit ciuis. Aliquis enim popularis, qui est ciuis in democratia secundum quam populus principatur, non reputatur quandoque ciuis in oligarchia, secundum quam diuites principantur: quia frequenter talis est oligarchia, quod populus nullam habet ibi partem. Deinde cum dicit eos quidem igitur etc., prosequitur propositum. Et diuiditur in partes duas. In prima ostendit quid sit ciuis. In secunda ostendit quae sit uirtus, quae facit bonum ciuem, ibi, his autem quae dicta sunt et cetera. Circa primum duo facit. Primo determinat quid sit ciuis. Secundo mouet circa hoc quasdam dubitationes, ibi, sed forte illi magis et cetera. Circa primum duo facit. Primo ostendit, quid sit ciuis secundum rei ueritatem. Secundo excludit quandam falsam determinationem, ibi, determinant etiam secundum usum et cetera. Circa primum duo facit. Primo ponit quosdam modos secundum quos aliqui sunt ciues secundum quid et non simpliciter. Secundo ostendit quid sit ciuis simpliciter, ibi, ciuis autem simpliciter et cetera. Dicit ergo primo, quod debemus ad praesens dimittere illos qui dicuntur ciues secundum aliquem modum poeticum, idest secundum metaphoram uel similitudinem; quia isti non sunt uere ciues. Et primus quidem modus est secundum habitationem. Non autem dicuntur uere ciues aliqui ex hoc quod ciuitatem inhabitant: quia aduenae et serui habitant in ciuitate, nec tamen sunt simpliciter ciues. Secundus modus est, quod aliqui possunt dici ciues, quia subduntur iurisdictioni ciuitatis, ut scilicet participent iustitiam ciuitatis in hoc, quod quandoque obtineant sententiam pro se, et quandoque iudicentur, idest condemnentur: quia hoc etiam conuenit illis qui habent aliquos contractus inter se, qui tamen non sunt unius ciuitatis ciues. Et tamen in quibusdam ciuitatibus extranei non participant perfecte huiusmodi iustitia sicut ciues: sed necesse est, quod si uolunt iudicio contendere, quod dent astitorem, idest fideiussorem de parendo iuri. Unde patet, quod aduentitii imperfecte participant communionem iustitiae: et ita secundum hoc non sunt simpliciter ciues, sed possunt dici ciues secundum quid. Sicut etiam tertio modo dicimus pueros ciues, qui nondum conscripti sunt in numero ciuium. Et sicut dicimus senes ciues, qui iam emissi sunt a numero ciuium, ut non possunt exequi opera ciuium: utrosque enim non dicimus simpliciter ciues, sed cum aliqua adiectione. Pueros quidem tamquam imperfectos. Senes autem tanquam ultra prouectos, quam requirat conditio ciuium. Uel si etiam aliud aliquid tale apponatur, nihil differt. Manifestum est enim illud quod intendimus dicere: inquirimus enim nunc quid sit simpliciter ciuis absque aliqua additione, quae sit necessaria ad dirigendum uel exponendum nomen ciuis. Est autem et quartus modus, in quo est eadem dubitatio et solutio: scilicet circa profugos et uiles, id est infames personas; quia scilicet tales sunt ciues secundum quid, et non simpliciter. Deinde cum dicit ciuis autem simpliciter etc., ostendit quid sit ciuis simpliciter. Et circa hoc tria facit. Primo ponit quamdam determinationem ciuis. Secundo ostendit quod illa determinatio non est communis in qualibet politia, ibi, oportet autem non latere et cetera. Tertio ostendit quomodo possit corrigi ut sit communis, ibi, sed habet directionem et cetera. Dicit ergo primo, quod per nihil aliud melius potest determinari ciuis simpliciter, quam per hoc, quod participet in ciuitate iudicio, ut scilicet possit de aliquo iudicare et principatu, ut scilicet aliquam habeat potestatem in negotiis ciuitatis. Sed sciendum, quod principatuum sunt duo genera. Quidam enim sunt determinati ad certum tempus, ita quod apud quasdam ciuitates non liceat, quod idem homo bis obtineat eumdem principatum, uel quod obtineat per determinata tempora, puta quod exerceat aliquod officium ad annum, et postea non possit institui in eodem officio usque ad tres uel quatuor annos. Alius autem principatus est qui non determinatur secundum aliquod tempus, sed quocumque tempore potest homo illud officium exercere: sicut praetor, qui scilicet habet potestatem iudicandi de aliquibus causis, et concionator qui habet potestatem dicendi suam sententiam in concione ciuitatis. Potest autem contingere quod aliquis huiusmodi iudices uel concionatores non nominet principes, et quod dicatur quod non habent propter hoc aliquem principatum quod possint concionari uel iudicare. Sed hoc nihil ad propositum differat, quia ista dubitatio non est nisi in nomine: non enim inuenimus aliquod nomen commune iudici et concionatori: et ideo imponatur eis hoc nomen, ut dicatur indeterminatus. Sic igitur ponimus eos qui participant huiusmodi principatu, esse ciues: et ista uidetur esse melior determinatio ciuis simpliciter. Deinde cum dicit oportet non latere etc., ostendit quod huiusmodi determinatio ciuis non est communis in omnibus politiis. Et dicit quod oportet hoc manifestum esse quod in omnibus rebus in quibus supposita differunt specie, et unum eorum est primum, aliud secundum, aliud habitum, id est consequenter se habens, uel nihil est commune in eis, sicut in aequiuocis, uel uix est aliquid commune, idest secundum aliquid modicum. Politiae autem, ut infra dicetur, differunt secundum speciem, et quaedam earum sunt priores et quaedam posteriores; quia illae quae sunt uitiatae et transgrediuntur rectum ordinem politiae, sunt posteriores naturaliter politiis non uitiatis, sicut in quolibet genere perfectum est naturaliter prius corrupto. Quomodo autem aliquae politiae transgrediuntur rectum ordinem, infra erit manifestum. Unde oportet quod altera sit ratio ciuis in diuersis politiis. Unde praedicta determinatio ciuis maxime conuenit in democratia in qua quilibet de populo habet potestatem iudicandi de aliquo et concionandi. In aliis autem politiis quandoque contingit, quod quilibet ciuis habet hanc potestatem; non tamen est hoc necessarium, quia in quibusdam non est populus habens aliquam ciuilitatem, neque aliquid reputant Ecclesiam, id est congregationem populi, sed solum aliquos specialiter conuocatos, et isti soli per partes iudicant aliquas sententias, sicut in Lacedaemonia ephori iudicant sententias contractuum, alii tamen alias, diuersi diuersas. Senes autem iudicant causas homicidiales, et alii principatus alias. Et ita etiam est apud Calchedonem, quia omnes sententiae iudicantur per aliquos principes, et sic populares ciues non participant iudicio: unde praedicta determinatio ciuis in talibus politiis non conuenit. Deinde cum dicit sed habet directionem etc., corrigit praedictam definitionem ciuis; et dicit quod praedicta definitio potest dirigi ad hoc quod sit communis, quia in aliis politiis quam democratia concionator et praetor non habet indeterminatum principatum, sed haec duo pertinent solum ad eos qui habent determinatos principatus, quia quibusdam horum, aut etiam omnibus, conuenit iudicare et consiliari, uel de quibusdam, uel de omnibus. Et ex hoc potest esse manifestum quid sit ciuis: non enim ille qui participat iudicio et concione, sed ille qui potest constitui in principatu consiliatiuo uel iudicatiuo. Illi enim qui non possunt assumi ad talia officia, in nullo uidentur participare politia, unde non uidentur esse ciues. Ultimo autem ex hoc concludit quod ciuitas nihil est aliud, quam multitudo talium, qui sic dicuntur ciues sufficiens ad autarkiam, id est per se sufficientiam uitae ut potest absolute dici. Est enim ciuitas communitas per se sufficiens, ut in primo dictum est. Deinde cum dicit determinant etiam secundum usum etc., excludit quamdam determinationem qua quidam definiunt ciuem. Et dicit, quod quidam secundum consuetudinem determinant eum esse ciuem, qui natus est ex ambobus parentibus ciuibus, et non ex altero solum, scilicet patre uel matre. Quidam autem amplius requirunt ad hoc quod aliquis sit ciuis, scilicet quod deducatur eius generatio ad ciues auos usque ad secundum gradum, uel tertium, uel ultra. Et si sic determinetur ciuis politice, idest secundum consuetudinem quarumdam ciuitatum et celeriter, id est ante debitam disquisitionem, consurgit dubitatio, quomodo iste tertius uel quartus auus fuit ciuis. Secundum enim praedictam determinationem non poterit dici fuisse ciuis, nisi et eius generatio reducatur ad tertium uel quartum auum ciuem: et ita erit procedere in infinitum. Circa hoc autem ponit dictum Gorgiae Siculi Leontini qui quaedam uerba sapientia circa praedictas determinationes dixit, siue quia non erat certus de ueritate, siue quia ironice loquebatur. Dixit enim quod sicut mortariola sunt illa quae fiunt ab artificibus mortariorum, ita et ciues Larissaei sunt qui sunt facti, idest geniti ab aliis ciuibus Larissaeis, qui sunt factiui ciuium Larissaeorum. Hoc autem dictum est simpliciter et sine ratione: quia si aliqui participant politia secundum definitionem praedictam a nobis, oportet dicere, quod sint ciues etiam si non sint progeniti ex ciuibus: alioqui ista determinatio quam isti dant non potest adaptari primis, qui aedificauerunt, aut inhabitauerunt ciuitatem; de quibus constat quod non fuerunt nati ex ciuibus illius ciuitatis: unde sequeretur, quod non fuerunt ciues; et per consequens nec alii, qui ab eis deriuantur; quod est inconueniens. Sed forte illi magis et cetera. Postquam determinauit quid sit ciuis, hic manifestat quasdam dubitationes circa praedicta, et determinat eas. Et ponit quatuor dubitationes se inuicem consequentes. Est autem prima dubitatio de his qui facta mutatione politiae assumuntur ad communicationem politiae, sicut quidam sapiens Clisthenes nomine fecit apud Athenas tyrannis eiectis. Adiunxit enim societatibus ciuitatis multos extraneos, et etiam quosdam seruos aduentitios, ut multiplicato populo, diuites non possent tyrannice opprimere ipsum. Ad hanc autem dubitationem soluendam dicit quod circa hos dubitatio est non an sint ciues; quia ex quo sunt facti ciues, ciues sunt: sed est dubitatio, utrum sint iuste uel iniuste. Secundam dubitationem mouet, ibi, equidem cum hoc et cetera. Potest enim aliquis dubitare, utrum ille qui non est iuste ciuis, sit ciuis; ac si tantum ualeat circa hoc iniustum quantum falsum: manifestum enim est quod falsus ciuis non est ciuis. Et ad hoc soluit quod cum aliqui qui principantur iniuste, principes tamen habeantur, eadem ratione et illi qui sunt iniuste ciues, dicendi sunt ciues, quia ciuis dicitur ex hoc quod participat aliquo principatu, ut supra dictum est. Tertiam dubitationem ponit, ibi, de eo autem quod est iuste et cetera. Et dicit quod an aliquis sit iuste ciuis uel iniuste uidetur esse coniunctum praecedenti dubitationi, quae in principio huius libri tertii mota est. In transmutationibus enim politiarum circa aliquam ciuitatem dubitari solet, quando id quod fit, sit factum ciuitatis, et quando non, sicut contingit quandoque quod politia ciuitatis mutatur de tyrannide uel oligarchia in democratiam, et tunc populus potestatem politiae accipiens, non uult adimplere conuentiones quae sunt factae uel per tyrannum uel per diuites prius dominantes: dicunt enim quod si qua sunt data tyranno uel diuitibus ciuitatis, non accepit ea ciuitas: et ita est in multis talibus, quia in quibusdam politiis, illi qui praesident, obtinent aliqua ab aliis, non propter communem utilitatem ciuitatis, sed propter proprium commodum. Soluit autem hanc dubitationem: quod si haec ciuitas maneat eadem facta transmutatione politiae, sicut est factum huius ciuitatis, illud quod fit ex democratia, ita illud quod fit ex oligarchia uel tyrannide: quia sicut tunc habebat in ciuitate potestatem tyrannus uel diuites, ita etiam in democratia populus. Quartam dubitationem ponit, ibi, uidetur autem sermo et cetera. Et primo ponit hanc dubitationem in generali: et dicit quod proprius sermo ad soluendum tertiam dubitationem est, quomodo oporteat ciuitatem dicere eamdem uel non eamdem. Secundo ibi, superficialis quidem igitur etc. diuidit praedictam dubitationem in duas partes: et dicit quod huiusmodi quaestio in ipsa superficie apparet, quod est circa duo: scilicet circa locum ciuitatis, et circa homines inhabitantes ciuitatem. Contingit enim quandoque aliter separari homines a loco: puta cum omnes ciues expelluntur de ciuitate, et quidam ducuntur ad unum locum, et quidam ad alium. Potest igitur esse dubitatio si superinducantur alii habitatores, utrum sit eadem ciuitas uel non: et haec quidem dubitatio mitior est, idest facilior. Ciuitas enim multipliciter dicitur. Uno modo ipse locus ciuitatis: et sic ciuitas est eadem; alio modo populus ciuitatis, et sic ciuitas non est eadem. Sed tunc remanet alia dubitatio, quam tangit ibi, similiter autem et hominum et cetera. Si enim semper iidem homines habitent eumdem locum, potest esse dubium quando sit una ciuitas, et quando non. Et primo excludit unam rationem unitatis, cum dicit, non enim utique muris et cetera. Et dicit quod non potest dici, quod homines inhabitantes ciuitatem conseruent identitatem ciuitatis propter muros eosdem. Posset enim contingere quod toti uni regioni, puta Peloponneso, id est Achayae, circumduceretur unus murus, et tamen non esset eadem ciuitas, et ita fuit de Babylone uel de quacumque alia maxima ciuitate, in qua magis comprehenditur una gens, quam una ciuitas. Dicitur enim de Babylone quod quando fuit capta, usque ad tertium diem non sensit quaedam pars ciuitatis propter murorum amplitudinem. Et interponit quod de hac dubitatione, scilicet utrum expediat esse ita magnam ciuitatem, considerandum erit alibi, idest in septimo. Pertinet enim ad politicum cognoscere quanta debeat esse magnitudo ciuitatis, et utrum debeat continere homines unius gentis uel plurium. Deinde cum dicit sed et eisdem etc., inquirit de alia ratione unitatis: utrum scilicet hominibus remanentibus in eodem loco, sit dicenda ciuitas eadem propter idem genus inhabitantium, quia scilicet quidam succedunt quibusdam, quamuis non sint iidem homines numero: sed sicut dicimus fontes uel fluuios esse eosdem propter successionem aquarum, quamuis quaedam effluat, et quaedam adueniat. Deinde cum dicit aut homines quidem etc., soluens hanc dubitationem ostendit ueram rationem unitatis ciuitatis. Et dicit quod propter praedictam successionem hominum unius generis potest aliqualiter dici eadem multitudo hominum; non tamen potest dici eadem ciuitas, si mutetur ordo politiae. Cum enim communicatio ciuium, quae politia dicitur, sit de ratione ciuitatis, manifestum est quod mutata politia non remanet eadem ciuitas, sicut uidemus in illis qui dicunt cantiones in choreis quod non est idem chorus, si quandoque sit comicus, idest dicens cantiones comediales de factis infimarum personarum, quandoque autem tragicus, idest dicens tragicas cantiones de bellis principum: et ita etiam uidemus in omnibus aliis quae consistunt in quadam compositione uel communione, quod quandocumque fit alia species compositionis non remanet identitas: sicut non est eadem harmonia, si quandoque sit Dorica, idest septimi uel octaui toni, quandoque autem Phrygia idest tertii uel quarti. Cum igitur omnia talia habeant hunc modum, manifestum est quod ciuitas est dicenda eadem respiciendo ad ordinem politiae; ita quod mutato ordine politiae, licet remaneat idem locus et iidem homines, non est eadem ciuitas, quamuis materialiter sit eadem. Potest autem ciuitas sic mutata uocari, uel eodem uel altero nomine, siue sint iidem, siue alii: sed si est idem nomen, erit aequiuoce dictum. Utrum autem propter hoc quod non remanet eadem ciuitas facta transmutatione politiae, sit iustum, quod conuentiones prioris politiae adimpleantur, uel non, pertinet ad aliam considerationem, quod quidem in sequentibus determinabitur. Hiis autem quae dicta sunt et cetera. Postquam philosophus ostendit quid sit ciuis, hic inquirit de uirtute ciuis. Et diuiditur in partes duas. In prima ostendit, quod non est simpliciter eadem uirtus ciuis, et uirtus boni uiri. In secunda parte mouet circa hoc quasdam dubitationes, ibi, circa ciuem autem et cetera. Circa primum duo facit. Primo ostendit, quod non est eadem simpliciter uirtus ciuis, et boni uiri. In secunda ostendit, quod alicuius ciuis est eadem uirtus, quae et boni uiri, ibi, sed forte erit alicuius et cetera. Circa primum duo facit. Primo dicit de quo est intentio: quia post praedicta habitum est, id est consequens considerare, utrum debeamus ponere eamdem uirtutem boni ciuis et boni uiri, uel non: quod est quaerere, utrum ab eodem dicatur aliquis bonus uir, et bonus ciuis: nam uirtus est, quae bonum facit habentem. Ad hoc autem, quod ista quaestio debitam inquisitionem accipiat, oportet primo ostendere, quae sit uirtus ciuis, quodam typo, id est sub quadam figura et similitudine. Secundo, ibi, sicut igitur nauta etc., ostendit, quod non sit eadem uirtus ciuis et boni uiri, tribus rationibus. In quarum prima praemittit similitudinem, ad ostendendum, quae sit uirtus boni ciuis: et dicit, quod sicut nauta significat aliquid commune multis, ita et ciuis. Quod autem nauta sit communis multis, manifestat, quia cum multi dissimiles in potentia, idest arte et officio, dicantur nautae, quidam eorum est remigator, qui mouet nauem remis, quidam gubernator, qui dirigit motum nauis gubernaculo, quidam autem est prorarius, idest custos prorae, quae est anterior pars nauis, et alii habent alia nomina et alia officia. Manifestum est autem, quod unicuique horum conuenit aliquid secundum propriam uirtutem, et aliquid secundum communem. Ad propriam enim uirtutem uniuscuiusque pertinet, quod habeat diligentem rationem et curam de proprio officio, sicut gubernator de gubernatione, et sic de aliis. Communis autem uirtus est quaedam, quae conuenit omnibus: omnium enim eorum opus ad hoc tendit, ut nauigatio sit salua: ad hoc enim tendit desiderium et intentio cuiuslibet nautarum: et ad hoc ordinatur uirtus communis nautarum, quae est uirtus nautae inquantum est nauta. Ita etiam cum sint diuersi ciues habentes dissimilia officia, et status dissimiles in ciuitate, opus commune omnium est salus communitatis: quae quidem communitas consistit in ordine politiae. Unde patet, quod uirtus ciuis inquantum est ciuis, consideretur in ordine ad politiam; ut scilicet ille sit bonus ciuis, qui bene operatur ad conseruationem politiae. Sunt autem plures species politiae, ut infra dicetur, et ex superioribus aliqualiter est manifestum: ad diuersas autem politias ordinantur homines bene, secundum diuersas uirtutes. Alio enim modo conseruatur democratia, et alio modo oligarchia, aut tyrannis. Unde manifestum est quod non est una uirtus perfecta secundum quam ciuis possit simpliciter dici bonus; sed aliquis dicitur bonus uir secundum unam uirtutem perfectam, scilicet secundum prudentiam, ex qua omnes uirtutes morales dependent. Contingit igitur aliquem esse bonum ciuem, qui tamen non habet uirtutem secundum quam aliquis est bonus uir; et hoc in politiis, quae sunt praeter optimam politiam. Secundam rationem ponit, ibi, quinimmo et secundum alium modum et cetera. Et dicit, quod per alium modum possumus inquirendo siue obiiciendo peruenire ad eamdem rationem, et circa optimam politiam, scilicet quod non sit eadem uirtus boni ciuis et boni uiri: quia impossibile est, quantumcumque sit bona politia, quod omnes ciues sint uirtuosi: sed tamen oportet, quod unusquisque faciat opus suum quod ad ciuitatem pertinet, bene: quod quidem fit secundum uirtutem ciuis, inquantum est ciuis. Et ideo dico, opus quod secundum ipsum, quia non possunt esse omnes ciues similes, ut idem opus ad omnes pertineat. Et ex hoc sequitur, quod non sit una uirtus ciuis et boni uiri. Quam quidem consequentiam sic manifestat. Quia in optima politia, oportet quod quilibet ciuis habeat uirtutem boni ciuis. Per hunc enim modum ciuitas erit optima: sed uirtutem boni uiri, impossibile est quod omnes habeant, quia non omnes sunt uirtuosi in una ciuitate, ut dictum est. Tertiam rationem ponit, ibi, adhuc quoniam et ex dissimilibus et cetera. Et dicit, quod omnis ciuitas constat ex dissimilibus partibus, sicut animal constat statim quidem ex dissimilibus, scilicet ex anima et corpore, et similiter anima humana constat dissimilibus, scilicet ex ui rationabili et appetitiua, et iterum domestica societas consistit ex dissimilibus, scilicet ex uiro et muliere, et possessio etiam constat ex domino et seruo. Ciuitas autem constat ex omnibus istis diuersitatibus, et ex multis aliis. Dictum est autem in primo, quod non est eadem uirtus principantis et subiecti, neque in anima, neque etiam in aliis: unde etiam relinquitur, quod non sit una et eadem uirtus omnium ciuium: sicut uidemus, quod in choreis non est eadem uirtus summi, idest illius qui ducit choream, et astantis, idest illius qui assistit. Manifestum est autem, quod una et eadem est uirtus boni uiri: relinquitur ergo, quod non sit eadem uirtus boni ciuis et boni uiri. Deinde cum dicit sed forte erit alicuius eadem etc., ostendit, quod alicuius ciuis est eadem uirtus, quae et boni uiri. Et circa hoc tria facit. Primo ostendit propositum. Secundo ex hoc concludit conclusionem probatam in praemissis, ibi, et disciplinam autem et cetera. Tertio mouet quamdam dubitationem circa praemissa, et soluit, ibi, at uero laudatur et cetera. Dicit ergo primo, quod forte poterit dici, quod alicuius ciuis, ad hoc quod sit bonus, requiritur eadem uirtus, quae est boni uiri. Non enim dicitur aliquis esse bonus princeps, nisi sit bonus per uirtutes morales et prudens. Dictum est enim in sexto Ethicorum quod politica est quaedam pars prudentiae: unde oportet politicum, idest rectorem politiae, esse prudentem, et per consequens bonum uirum. Deinde cum dicit et disciplinam autem etc., concludit ex hoc, quod non sit eadem uirtus boni ciuis simpliciter, et boni uiri. Et ad hoc probandum primo inducit, quod quidam dicunt aliam esse disciplinam principis, qua est instruendus ad uirtutem, et disciplinam ciuis, ut apparet ex hoc quod filii regum erudiuntur in equestri et bellica disciplina. Unde, et Euripides dixit loquens ex persona principis: non ad me pertinet scire quae sunt uaria, et alta, quae scilicet philosophi considerant, sed ea quorum opus est ad regimen ciuitatis. Et hoc dixit ad significandum, quod est quaedam propria disciplina principis. Et quo concludit, quod si eadem sit disciplina et uirtus boni principis et boni uiri, non autem omnis ciuis est princeps, sed etiam subditi sunt ciues; sequitur, quod non sit simpliciter eadem uirtus ciuis, et uiri, nisi forte alicuius ciuis, illius scilicet, qui potest esse princeps. Et hoc ideo, quia non est eadem uirtus principis et ciuis. Propter quod Iason dixit, quod esuriebat quando non tyrannizabat, ac si nesciret uiuere sicut ydiota, id est sicut priuata persona. Deinde cum dicit at uero laudatur etc., mouet dubitationem circa praemissa. Et circa hoc duo facit. Primo obiicit contra praemissa. Secundo soluit, ibi, quoniam igitur aliquando uidetur et cetera. Dicit ergo primo, quod quandoque laudatur ciuis ex hoc, quod potest bene principari et subiici. Si ergo uirtus boni uiri est, quae est uirtus boni principis; uirtus autem boni ciuis est, quae se habet ad utrumque, scilicet ad principandum et subiiciendum: sequitur, quod non sunt ambo similiter laudabilia, scilicet esse bonum ciuem et bonum uirum; sed esse bonum ciuem sit multo melius. Deinde cum dicit quoniam igitur etc., soluit praedictam dubitationem. Et primo ponit, quomodo est eadem disciplina principis et subiecti, et quomodo non. Secundo ostendit, quomodo sit eadem uirtus utriusque, ibi horum autem uirtus et cetera. Circa primum tria facit. Primo proponit quod intendit: et dicit, quod quia, sicut praedictum est, aliquando utrumque horum uidetur, scilicet quod non oporteat eadem discere principem et subditum; et iterum, quod bonus ciuis debet scire utrumque, scilicet principari et subiici: quomodo utrumque sit uerum, oportet considerare ex sequentibus. Secundo, ibi, est enim principatus et cetera. Ponit unum modum principatus, in quo uerificatur unum eorum, quae dicta sunt: scilicet quod alia est disciplina principis et subditi. Et dicit, quod est quidam principatus despoticus, id est dominatiuus, in quo princeps est dominus subditorum; et talem principem non oportet quod sciat facere ea quae pertinent ad ministeria necessaria uitae, sed magis quod sciat uti eis: alterum autem, scilicet posse seruire in his quae pertinent ad actiones ministrorum, non uidetur esse principatiuum uel dominatiuum, sed magis seruile. Sunt autem diuersae species seruorum secundum diuersas operationes ministrantium: inter quos unam partem tenent illi qui manibus operantur, sicut calcifices, coquinarii, et similes. Isti autem uiuunt de operibus manuum, sicut ex nomine ipsorum significatur: et inter tales computatur banausus artifex, idest qui opere suae artis maculat corpus, ut in primo dictum est. Et quia operationes horum artificum non sunt principatiuae, sed magis seruiles, ideo antiquitus apud quosdam artifices non habebant aliquam partem in principatu ciuitatis; et hoc dico antequam fuisset demus, id est populus extremus, idest antequam infimi de populo acciperent potestatem in ciuitatibus. Sic igitur patet, quod huiusmodi opera subditorum non oportet addiscere neque bonum politicum, idest gubernatorem ciuitatis, neque etiam bonum ciuem, nisi quandoque propter aliquam utilitatem ad seipsum; non quod in hoc seruiat aliis, quia iam non esset distinctio inter dominum et seruum, si huiusmodi seruilia opera domini exercerent. Tertio ibi, sed est quidam principatus et cetera. Ponit alium principatum in quo alia pars uerificatur: scilicet quod eadem debet addiscere et princeps et subditus. Et dicit, quod est quidam principatus secundum quem aliquis principatur, non sicut dominus seruis, sed sicut liberis, et sibi aequalibus. Et hic est ciuilis principatus, secundum quem in ciuitatibus nunc hi, nunc alii assumuntur ad principandum. Et huiusmodi principem oportet subiectum addiscere qualiter debet principari; sicut principari equestribus addiscit aliquis per hoc quod inter equites subiectus fuit, et esse dux exercitus addiscit aliquis per hoc quod fuit sub duce exercitus, et qui alicui particulari ordini praefuit, puta uni centuriae uel uni cohorti, et qui insidias disposuit ad mandatum ducis. Magnum enim principatum exercere addiscit homo, et per subiectionem et per exercitium in minoribus officiis. Et quantum ad hoc bene dicitur in prouerbio, quod non potest bene principari, qui non fuit sub principe. Deinde cum dicit horum autem uirtus quidem etc., ostendit, quomodo sit eadem uirtus, uel diuersa principis et aliorum. Et dicit, quod etiam in hoc principatu est altera uirtus principis et subiecti: sed tamen oportet, quod ille qui est simpliciter bonus ciuis, sciat et principari, et subiici, principatu scilicet non dominatiuo, qui est seruorum, sed politico, qui est liberorum. Et haec est uirtus ciuis, ut ad utrumque bene se habeat: et similiter boni uiri sunt ambo, scilicet, et bene principari, et bene subiici. Et sic boni ciuis, inquantum est potens principari, est eadem uirtus quae et boni uiri; sed inquantum est subiectus, est alia uirtus principis et boni uiri, a uirtute boni ciuis: puta altera species est temperantiae et iustitiae principis, et temperantiae et iustitiae subditorum. Subiectus enim qui est liber et bonus, non habet unam tantum uirtutem, puta iustitiam; sed iustitia eius habet duas species; secundum unam quarum potest bene principari, et secundum aliam bene subiici: et ita etiam de aliis uirtutibus. Et manifestat hoc per exemplum: quia alia est temperantia et fortitudo uiri et mulieris: quia uir reputabitur timidus, si non sit magis fortis quam fortis mulier; et mulier quam decet taciturnitas, reputabitur loquax, si sit ornata, id est facunda sicut bonus uir. Et hoc ideo, quia etiam in dispensatione domus, aliud pertinet ad uirum, aliud ad mulierem. Ad uirum enim pertinet acquirere diuitias, ad mulierem autem conseruare. Et sic etiam se habet in ciuitate circa principem et subiectum. Nam proprie uirtus principis est prudentia, quae est regitiua et gubernatiua. Aliae uero uirtutes morales, quarum ratio consistit in gubernari et subiici, sunt communes et subditorum et principum: sed tamen aliquid prudentiae participant subditi, ut scilicet habeant opinionem ueram de agendis, per quam possint seipsos gubernare in propriis actibus secundum gubernationem principis. Et ponit exemplum de illo qui facit fistulas, qui se habet ad fistulatorem, qui utitur fistulis, sicut subiectus ad principem: operatur enim recte faciendo fistulas, si habeat opinionem regulatam secundum mandatum fistulatoris: et ita est in ciuitate de subiecto et principe. Loquitur autem hic de uirtute subditi, non inquantum est bonus uir, quia sic indiget habere prudentiam, sed loquitur de eo inquantum est bonus subditus: ad hoc enim non requiritur nisi quod habeat opinionem ueram de his quae ei mandantur. Ultimo autem epilogando concludit, manifestum esse ex praemissis, an sit eadem uel altera uirtus boni uiri et boni ciuis; et iterum, quomodo sit eadem et quomodo altera, quia est eadem inquantum potest bene principari, alia autem inquantum potest bene subiici. Circa ciuem autem adhuc restat et cetera. Postquam philosophus ostendit, quae sit uirtus ciuis, et utrum sit eadem cum uirtute boni uiri, hic mouet quamdam dubitationem circa praedeterminata. Et circa hoc tria facit. Primo mouet dubitationem. Secundo soluit eam, ibi, aut propter hanc quidem rationem et cetera. Tertio solutionem manifestat, ibi, manifestum autem hinc parum et cetera. Dicit ergo primo, quod circa ciuem adhuc remanet quaedam dubitatio: utrum scilicet ille solus sit ciuis, qui potest communicare in principatu ciuitatis; an etiam banausi, id est uiles artifices sint ponendi ciues, quos non contingit communicare in principatu. Et obiicit ad utramque partem: quia si banausi dicantur ciues, ad quos nihil pertinet de ciuitatibus, sequetur, quod uirtus quam diximus esse boni ciuis, ut scilicet possit bene principari et subiici, non pertineat ad omnem ciuem, quia iste ciuis ponitur, qui tamen non potest principari: si autem dicatur, quod nullus talium sit ciuis: remanebit dubium, in quo genere sint ponendi banausi. Non enim potest dici quod sint aduenae, quasi aliunde uenientes ad habitandum in ciuitate; neque quod sint peregrini, sicut uiatores, qui propter aliquod negotium ad ciuitatem ueniunt, non causa manendi. Huiusmodi enim artifices, et mansionem in ciuitate habent, et in ciuitate sunt nati, non aduenientes aliunde. Deinde cum dicit aut propter hanc quidem etc.; soluit praedictam dubitationem, et dicit, quod propter hanc ultimam rationem quae dubitat in qua parte ponendi sunt artifices, si non ciues sunt, non sequitur aliquod inconueniens. Multi enim sunt, qui non sunt ciues, et tamen neque sunt aduenae neque peregrini; sicut patet de seruis et libertinis, qui sunt ex seruitute libertati restituti. Uerum est enim quod non omnes sunt ciues, qui sunt necessarii ad complementum ciuitatis, sine quibus ciuitas esse non potest; quia non solum de seruis, sed etiam de pueris uidemus, quod non sunt ita perfecte ciues sicut et uiri. Uiri enim sunt simpliciter ciues, quasi potentes operari ea quae sunt ciuium: sed pueri sunt ciues ex suppositione, idest cum aliqua determinatione diminuente. Sunt enim ciues imperfecti: et sicut serui et pueri sunt quidem aliqualiter ciues, sed non perfecte, ita etiam est et de artificibus. Unde in antiquis temporibus banausi, id est uiles artifices opere suae artis maculantes corpus, et etiam peregrini apud quasdam ciuitates erant serui, sicut etiam et modo multi sunt tales. Sed modo etiam in ciuitate optime disposita non possunt esse banausi ciues. Et si dicatur, quod banausus est ciuis aliquo modo; tunc dicendum est, quod uirtus ciuis, quam determinauimus, ut scilicet possit bene principari et subiici, non est cuiuslibet ciuis quomodocumque dicti: sed oportet, ad hoc quod ad eos pertineat huiusmodi uirtus, quod non solum sint liberi, sed etiam sint dimissi, idest absoluti ab operibus necessariis uitae. Illi enim qui sunt deputati talibus necessariis operibus, siquidem in his ministrent uni tantum, hoc est proprie seruorum: consueuerunt enim serui huiusmodi ministeria exhibere dominis suis. Si autem haec ministeria exhibeant communiter quibuscumque, hoc pertinet ad banausos et mercenarios, nam calcifices et pistores seruiunt quibuscumque pro pecunia. Deinde cum dicit manifestum autem etc., manifestat propositam solutionem. Et circa hoc facit tria. Primo ostendit, quomodo aliquis diuersimode in diuersis politiis est ciuis. Secundo ostendit, quod maxime ciuis est in qualibet politia, qui potest participare principatu, ibi, quod dicitur maxime ciuis et cetera. Tertio epilogando colligit ea quae dicta sunt de uirtute ciuis. Dicit ergo primo, quod manifestum erit, quomodo se habeat ueritas circa praemissa, ex parua consideratione eorum quae sequuntur. Si enim aliquis perfecte uideat id quod dicetur, fiet ei euidens quod dictum est: cum enim sint plures politiae specie differentes, et ciuis dicatur in ordine ad politiam, ut dictum est; necesse est etiam, quod ciuis habeat plures species. Et maxime ista differentia attenditur quantum ad ciues subditos, qui in diuersis politiis diuersimode se habent ad principatum. Illi autem qui praesident in qualibet politia principantur. Unde propter diuersitatem politiarum, et per consequens ciuium, necesse est, quod in aliqua politia, scilicet in democratia, in qua quaeritur solum libertas, banausi et mercenarii sint ciues: poterunt enim ad principatum promoueri, cum sint liberi. Sed in aliquibus politiis est hoc impossibile, sicut maxime contingit in aristocratia, in qua dantur honores dignis secundum eorum uirtutem, illi autem qui uiuunt uita banausa uel mercenaria non possunt ciuitati exhibere in suo regimine ea quae pertinent ad uirtutem, quia non sunt in talibus exercitati. Sed in oligarchiis mercenarii quidem non possunt esse ciues, quia in huiusmodi politiis assumuntur aliqui ad principatus propter diuturnos honores praecedentes. Unde non de facili potest contingere, quod mercenarii ad honores assumantur, qui uix per totam uitam suam possunt congregare, unde diuites fiant. Sed banausi, id est artifices in talibus politiis possunt esse ciues et principes, quia multi artifices cito ditantur, et ita possunt propter diuitias in oligarchiis assumi ad principatus, cum per aliquod tempus ab artificiis se abstinentes, postquam fuerint ditati, honorabilem duxerunt uitam: unde apud Thebas erat statutum, quod ille qui non abstinuisset a foro uenalium rerum decem annis, non posset participare uirtute, scilicet principatiua. Sed quamuis peregrini et aduenae, et abiectae personae non possint esse ciues, quasi potentes principari in ciuitatibus bene institutis, tamen in multis politiis, scilicet democraticis, restringitur lex de peregrinis et aduenis ut non sint ciues; quia in quibusdam democratiis, ille qui est natus ex matre ciue, reputatur ciuis, licet pater sit aduena uel peregrinus. Et ita etiam restringitur lex de spuriis apud multos, ut scilicet sint ciues: sed hoc faciunt propter indigentiam bonorum ciuium, et propter paucitatem hominum habentes defectum turbae, in qua consistit potestas democratiae, utuntur talibus legibus, ut primo eligant eos in ciues, qui sunt nati ex seruo uel ex serua, dummodo alter parentum sit liber; deinde crescente multitudine, excludunt omnes filios seruorum, sed reputant ciues eos, qui sunt nati ex mulieribus ciuibus, quamuis patres sint aduenae; tandem autem diriguntur ad hoc, quod iudicant ciues solum illos, qui sunt nati ex ambobus liberis et ciuibus. Sic igitur manifestum est, quod sunt diuersae species ciuium, secundum diuersitatem politiarum. Deinde cum dicit et quod dicitur maxime etc., ostendit, quid sit maxime ciuis. Et dicit quod maxime ille dicitur ciuis in qualibet politia, qui participat honoribus ciuitatis. Unde Homerus dixit poetice de quodam quod post alios exsurrexit, puta ad loquendum, sicut quidam inhonoratus idest sicut quidam aduena, qui non erat ciuis. Sed ubi ista ratio ciuis occultatur propter deceptionem, cohabitantium est esse ciuem, ut scilicet omnes inhabitantes ciuitatem ciues dicantur; sed hoc non est conueniens quia ille qui non participat honoribus ciuitatis, est sicut aduena in ciuitate. Deinde cum dicit utrum quidem igitur etc., colligit epilogando quae dixerat: et dicit quod circa hanc quaestionem qua quaerebatur, utrum sit eadem uirtus boni uiri et studiosi ciuis, ostensum est quod in aliqua ciuitate, scilicet aristocratica, idem est bonus uir et bonus ciuis, quia scilicet principatus dantur secundum uirtutem quae est boni uiri. In aliquibus autem alius est bonus uir et alius bonus ciuis, scilicet in corruptis politiis in quibus principatus dantur non secundum uirtutem. Et ille ciues qui est idem cum bono uiro, non est quicumque ciuis, sed ille qui est ciuilis, id est rector ciuitatis et dominus uel potens esse dominus eorum quae pertinent ad curam communitatis, uel solus uel etiam cum aliis. Dictum enim est supra quod eadem est uirtus principis et boni uiri. Unde si ciuis accipiatur, qui est princeps uel qui potest esse, eadem est uirtus eius et boni uiri. Si autem accipiatur ciuis imperfectus qui non potest esse princeps, non erit eadem uirtus boni ciuis et boni uiri, ut ex praedictis patet. Quoniam autem haec determinata sunt et cetera. Postquam philosophus determinauit de ciue, ex cuius notitia cognosci potest quid sit ciuitas, hic consequenter intendit distinguere politiam in suas species. Et diuiditur in partes tres. In prima distinguit politias. In secunda ostendit quid sit iustum in unaquaque politia, ibi, sumendum autem et cetera. Tertio ostendit quae politiarum sit potior, ibi, habet autem dubitationem et cetera. Circa primum tria facit. Primo dicit de quo est intentio. Secundo ostendit quid sit politia, ibi, est autem politia et cetera. Tertio diuidit politias, ibi, supponendum itaque primo et cetera. Dicit ergo primo, quod determinatis praedictis restat considerare, utrum sit una politia tantum uel plures; et si sunt plures, quot et quae sint, et quomodo adinuicem differant. Deinde cum dicit est autem politia etc., ostendit quid sit politia. Et dicit quod politia nihil est aliud quam ordinatio ciuitatis quantum ad omnes principatus qui sunt in ciuitate, sed praecipue quantum ad maximum principatum, qui dominatur omnibus aliis principatibus. Et hoc ideo, quia politeuma ciuitatis id est positio ordinis in ciuitate, tota consistit in eo qui dominatur ciuitati; et talis impositio ordinis est ipsa politia. Unde praecipue politia consistit in ordine summi principatus secundum cuius diuersitatem politiae diuersificantur: sicut in democratiis dominatur populus, in oligarchiis quidem pauci diuites: et ex hoc est diuersitas harum politiarum. Et eodem modo dicendum est de aliis politiis. Deinde cum dicit supponendum itaque primo etc., distinguit politias. Et primo ostendit quomodo distinguantur rectae politiae ab iniustis. Secundo quomodo distinguantur utraeque politiae in seipsis, ibi, determinatis autem his et cetera. Circa primum tria facit. Primo ostendit ad quid sit ciuitas ordinata. Secundo ostendit quomodo distinguantur principatus adinuicem, ibi at uero et principatus etc.; tertio concludit differentiam rectarum politiarum et iniquarum, ibi, manifestum igitur et cetera. Circa primum duo facit. Primo dicit de quo est intentio. Secundo incipit exequi propositum, ibi, dictum est autem et cetera. Dicit ergo primo, quod cum oporteat distinguere politias abinuicem, oportet primo duo praemittere; quorum primum est propter quid ciuitas sit instituta. Secundum est, quod sint differentiae principatuum, qui sunt circa homines et circa omnia quae ueniunt in communionem uitae. Ex his enim duobus poterit accipi differentia iustae et iniustae politiae. Deinde cum dicit dictum est autem in primis etc., ostendit quid sit finis ciuitatis uel politiae. Et dicit quod dictum est in primo libro, in quo determinatum est de oeconomia et despotia, quod homo naturaliter est animal ciuile; et ideo homines appetunt adinuicem conuiuere et non esse solitarii, etiam si in nullo unus alio indigeret ad hoc quod ducerent uitam politicam: sed tamen magna utilitas est communis in communione uitae socialis. Et hoc quantum ad duo. Primo quidem quantum ad bene uiuere: ad quod unusquisque affert suam partem, sicut uidemus in qualibet communitate, quod unus seruit communitati de uno officio, alius de alio, et sic omnes communiter bene uiuunt. Hoc igitur, scilicet bene uiuere, maxime est finis ciuitatis uel politiae et communiter quantum ad omnes et sigillatim quantum ad unumquemque. Secundo utilis est uita communis etiam propter ipsum uiuere, dum unus in communitate uitae existentium alii subuenit ad sustentationem uitae et contra pericula mortis. Et propter hoc homines ad inuicem conueniunt et conseruant politicam communionem, quia etiam ipsum uiuere secundum se consideratum absque aliis quae faciunt ad bene uiuendum est quiddam bonum et diligibile, nisi forte homo in uita sua patiatur aliqua ualde grauia et crudelia. Et hoc patet ex hoc quod homines etiam si multa mala sustineant, tamen perseuerant in affectu uiuendi quodam modo inuiscati id est fortiter coniuncti ad desiderium uitae, ac si ipsa uita habeat in se quoddam solatium et dulcedinem naturalem. Deinde cum dicit at uero et principatus etc., distinguit species principatus. Et primo in oeconomicis. Secundo in politicis, ibi, propter quod et politicos et cetera. Dicit ergo, quod facile est distinguere modos principatus qui dicuntur, quia saepe etiam facta est mentio in extraneis sermonibus praeter principalem intentionem de ipsis, sicut in octauo Ethicorum, et supra etiam in secundo. Est autem in domesticis duplex principatus. Unus quidem est domini ad seruos, qui uocatur despotia: et quamuis idem sit secundum rei ueritatem utile ei qui est naturaliter seruus, et ei qui est naturaliter dominus, ut scilicet iste ab illo regatur, tamen dominus principatur seruo ad utilitatem domini, non autem ad utilitatem serui, nisi forte per accidens, inquantum scilicet corrupto seruo cessat dominium. Alius autem est principatus ad liberos, sicut ad filios et uxorem et totam familiam, qui uocatur principatus oeconomicus. In quo quidem principatu intenditur utilitas subditorum, uel etiam communis utrorumque. Per se quidem et principaliter, utilitas subditorum, sicut uidemus in aliis artibus, sicut ars medicinae intendit principaliter utilitatem eorum qui medicantur, et ars exercitatiua intendit principaliter utilitatem eorum qui exercitantur: sed per accidens contingit, quod etiam utilitas redundat in ipsos qui habent artem. Ille enim qui exercitat pueros etiam ipse simul exercitatur; aliquando etiam est de numero eorum qui exercitantur, sicut gubernator unus est nautarum. Sic igitur exercitator puerorum et gubernator nauis considerat per se subiectorum utilitatem: sed quia ipse est unus de numero eorum, ideo uterque per accidens participat utilitate communi quam procurat. Et similiter pater participat utilitate domus quam procurat. Deinde cum dicit propter quod et politicos etc., distinguit secundum praemissa principatus politicos. Et dicit quod quia principatus qui est supra liberos ordinatur principaliter ad utilitatem subditorum; ideo dignum reputatur quod particulariter principentur ciues secundum principatus politicos, quando fuerint instituti secundum aequalitatem et similitudinem ciuium. Tunc enim dignum uidetur quod in una parte temporis quidam principentur, in alia uero alii. Secus autem esset, si quidam ciuium multum excederent alios in bonitate: tunc enim dignum esset, ut illi semper principarentur; sicut infra dicetur. Sed circa istud dignum uariatur aestimatio hominum secundum temporum diuersitatem. A principio enim ipsi qui principabantur quasi aliis seruientes reputabant dignum, sicut et erat, ut ipsi in parte ministrarent aliis intendentes utilitati aliorum, et iterum alio tempore aliquis alius principaretur qui intenderet ad bonum eius, sicut ipse prius intenderat ad bonum aliorum: sed postea homines, propter utilitates quae ueniunt ex bonis communibus quae sibi principantes usurpant et quae ueniunt etiam ex ipso iure principatus, uolunt semper principari, ac si principari esset sanum esse, et non principari, esset infirmum esse. Sic enim uidentur homines appetere principatum, sicut infirmi appetunt sanitatem. Deinde cum dicit manifestum igitur etc., concludit ex dictis distinctionem rectarum politiarum ab iniustis. Cum enim ita sit quod principatus liberorum sit ordinatus ad utilitatem subditorum, manifestum est quod in quibuscumque politiis principes intendunt communem utilitatem, illae sunt rectae politiae secundum iustitiam absolutam: in quibuscumque uero politiis intenditur sola utilitas principantium, illae sunt uitiatae et corruptiones quaedam rectarum politiarum: non enim in eis est iustum simpliciter, sed iustum secundum quid, ut infra dicetur. Principantur enim despotice ciuitati utentes ciuibus sicut seruis, scilicet ad suam utilitatem: et hoc est contra iustitiam, quia ciuitas est communitas liberorum; seruus enim non est ciuis, ut supra dictum est. Determinatis autem hiis et cetera. Postquam philosophus distinxit politias rectas ab iniustis, hic intendit distinguere utrasque abinuicem. Et circa hoc duo facit. Primo dicit de quo est intentio. Secundo exequitur propositum, ibi, quoniam autem politia et cetera. Dicit ergo primo, quod postquam praedicta determinata sunt, consequens est determinare de politiis quot sint numero et quae sint; et hoc ordine, ut primo consideremus de politiis rectis, secundo de iniustis. Deinde cum dicit quoniam autem politia etc., distinguit politias. Et circa hoc tria facit. Primo ostendit secundum quid accipienda sit politiarum distinctio. Secundo distinguit politias, ibi, uocare autem consueuimus et cetera. Tertio obiicit contra praedicta, ibi, oportet autem paulo et cetera. Dicit ergo primo, quod quia politia nihil est aliud quam politeuma, quod significat ordinem dominantium in ciuitate. Necesse est quod distinguantur politiae secundum diuersitatem dominantium. Aut enim in ciuitate dominatur unus, aut pauci, aut multi. Et quodlibet horum trium fuerit, potest dupliciter contingere. Uno modo quando principantur ad utilitatem communem, et tunc erunt rectae politiae. Alio modo quando principantur ad propriam utilitatem eorum qui dominantur, siue sit unus, siue pauci, siue plures; et tunc sunt transgressiones politiarum; quia oportet dicere quod uel subditi non sint ciues, uel quod in aliquo communicent utilitate ciuitatis. Deinde cum dicit uocare autem consueuimus etc., distinguit utrasque politias per propria nomina. Et primo rectas. Secundo uitiosas, ibi, transgressiones autem et cetera. Dicit ergo primo, quod si sit monarchia, id est principatus unius, uocatur regnum consueto nomine si intendat utilitatem communem. Illa uero politia in qua pauci principantur propter bonum commune, plures tamen uno, uocatur aristocratia, id est potestas optimorum uel optima, uel quia optimi principantur, scilicet uirtuosi; uel quia ordinatur talis politia ad id quod est optimum ciuitati et omnium ciuium. Sed quando multitudo principatur intendens ad utilitatem communem, uocatur politia, quod est nomen commune omnibus politiis. Et hoc quod ista politia uocetur tali nomine, rationabiliter accidit: de facili enim contingit quod in ciuitate inueniatur unus uel pauci qui multum excedant alios in uirtute: sed ualde difficile quod multi inueniantur qui perueniant ad perfectum uirtutis; sed maxime hoc contingit circa bellicam uirtutem, ut scilicet multi in ea sint perfecti. Et ideo in hac politia principantur uiri bellatores et illi qui habent arma. Deinde cum dicit transgressiones autem etc., distinguit corruptiones dictarum politiarum per nomina. Et dicit quod dictarum politiarum sunt istae transgressiones: tyrannis quidem regni; oligarchia autem, id est principatus paucorum, aristocratiae transgressio est; democratia autem, id est potestas populi, id est uulgalis multitudinis, est transgressio politiae in qua multi principantur saltem propter uirtutem bellicam. Ex quo concludit quod tyrannis est monarchia, id est principatus unius intendens utilitatem principantis. Oligarchia uero est tendens ad utilitatem diuitum. Democratia uero ad utilitatem pauperum: nulla uero earum intendit ad utilitatem communem. Deinde cum dicit oportet autem paulo etc., obiicit contra praedicta. Et circa hoc tria facit. Primo dicit de quo est intentio: et repetit quae praedicta sunt. Secundo mouet dubitationem, ibi, prima autem dubitatio est et cetera. Tertio ponit solutionem, ibi, uidetur igitur ratio et cetera. Dicit ergo primo, quod oportet aliquantulum a remotiori discutere quae sit unaquaeque politiarum praedictarum cum habeat quasdam dubitationes. Ille qui philosophatur in unaquaque arte, quasi considerans ueritatem et non solum respicit ad id quod est utile ad agendum, nihil debet despicere uel praetermittere, sed in singulis declarare ueritatem. Dictum est autem quod tyrannis est quaedam monarchia despotica id est dominatiua politicae communitatis, quia scilicet utitur ciuibus ut seruis. Oligarchia uero est quando dominantur politiae illi qui abundant in diuitiis. Democratia uero est quando dominantur politiae non illi qui possident multitudinem diuitiarum, sed magis pauperes. Deinde cum dicit prima autem dubitatio etc., mouet dubitationem. Et primo ponit dubitationem, secundo excludit quamdam responsionem, ibi, at uero siquis et cetera. Dicit ergo primo, quod prima dubitatio est contra definitionem, scilicet democratiae et oligarchiae. Dictum est enim quod democratia est quando dominantur in ciuitate egeni oligarchia autem quando dominantur diuites; ipsum autem nomen oligarchiae designat principatum paucorum, nomen autem democratiae designat principatum populi siue multitudinis. Ponatur ergo quod in aliqua ciuitate sint plures diuites quam pauperes, et diuites sint domini ciuitatis: uidetur, secundum hoc, quod sit ibi democratia, quae est quando multitudo dominatur; similiter autem si alicubi contingat quod pauperes sint pauciores, sed sint meliores et fortiores et dominentur ciuitati, sequetur, secundum hoc, quod sit ibi oligarchia quia pauci dominantur. Non ergo uidetur quod sit bene definitum de politiis cum dictum est quod democratia est dominium pauperum, oligarchia dominium diuitum. Deinde cum dicit at uero si quis connectens etc., excludit quamdam responsionem. Posset enim aliquis dicere, quod in definitione oligarchiae est coniungenda paucitas diuitiis; et in definitione democratiae est coniungenda multitudo paupertati; ita scilicet quod oligarchia sit in qua pauci diuites principantur, democratia autem in qua multi pauperes. Sed hoc iterum habet aliam dubitationem: si enim sufficienter diuisae sunt politiae, ita scilicet quod nulla sit alia politia praeter praedictas, non erit dare sub qua politia comprehendantur duae praedictae politiae: scilicet quando principantur uel multi diuites, uel pauci pauperes. Deinde cum dicit uidetur igitur etc., concludit ex praemissis solutionem dubitationis. Et dicit quod ratio praemissae dubitationis uidetur manifestare, quod principes esse multos, per accidens se habeat ad democratias: et eos esse paucos per accidens se habeat ad oligarchias, eo quod ubique inueniuntur plures pauperes quam diuites; et secundum hoc nomina sunt posita prout in pluribus inuenitur. Sed quia id quod per accidens est, non est differentia specifica; ideo oligarchiae non distinguuntur a democratiis per se loquendo secundum multitudinem et paucitatem: sed id quo per se differunt sunt paupertas et diuitia: alia enim est ratio regiminis quod ordinatur ad opulentiam et eius quod ordinatur ad libertatem quae est finis democratiae. Et ideo necesse est quod ubicumque aliqui dominantur propter diuitias, siue sint plures, siue pauciores, quod ibi sit oligarchia; et ubicumque dominantur pauperes, ibi sit democratia: sed per accidens est, quod hi sint multi, et illi pauci. Pauci enim sunt, qui abundant diuitiis, sed omnes participant libertate; et propter haec duo altercantur sibi inuicem; dum pauci uolunt praeesse propter excessum diuitiarum, et multi uolunt praeualere paucis, quasi aequiualentes eis propter libertatem. 