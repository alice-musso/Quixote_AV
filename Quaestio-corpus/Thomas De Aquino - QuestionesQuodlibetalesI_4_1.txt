Ad primum sic procedebatur: uidetur quod per aduentum animae non excludantur omnes formae quae prius inerant. Dicitur enim Genes. II, 7: {formauit Deus hominem de limo terrae, et inspirauit in faciem eius spiraculum uitae. Frustra autem formasset corpus, si inspirando animam, forma quam formando indiderat, excluderetur. Non ergo adueniente anima tolluntur omnes formae praecedentes.} Praeterea, necesse est quod anima sit in corpore formato et disposito multis dispositionibus. Si ergo adueniens anima omnes praecedentes formas et dispositiones amouet, sequitur quod in instanti anima totum corpus formet; quod uidetur esse solius Dei. Praeterea, anima non est nisi in corpore mixto. Sed mixtio elementorum non fit solum secundum materiam, sed etiam secundum formas; alioquin esset corruptio. Ergo anima non excludit omnes formas in materia inuentas. Praeterea, anima est perfectio. Perfectionis autem non est corrumpere, sed perficere. Non ergo adueniens corpori corrumpit formas praeexistentes. Sed contra, omnis forma adueniens existenti in actu, est forma accidentalis. Forma enim substantialis facit esse actu simpliciter. Sed si anima adueniens non destrueret praeexistentes formas, sed eis superadderetur, sequeretur quod adueniret existenti in actu: quia quaelibet forma, cum sit actus, facit esse in actu. Ergo anima adueniens excludit formas praeexistentes. Respondeo. Dicendum, quod impossibile est in uno et eodem esse plures formas substantiales: et hoc ideo quia ab eodem habet res esse et unitatem. Manifestum est autem quod res habet esse per formam: unde et per formam res habet unitatem. Et propter hoc, ubicumque est multitudo formarum, non est unum simpliciter, sicut homo albus non est unum simpliciter, nec animal bipes esset unum simpliciter si ab alio esset animal et ab alio bipes, ut philosophus dicit. Sed dicendum est, quod formae substantiales se habent ad inuicem sicut numeri, ut dicitur in UIII Metaphysic.; uel etiam sicut figurae, ut de partibus animae dicit philosophus in II de anima. Semper enim maior numerus uel figura uirtute continet in se minorem, sicut quinarius quaternarium, et pentagonus tetragonum; et similiter perfectior forma uirtute continet in se imperfectiorem, ut maxime in animalibus patet. Anima enim intellectiua habet uirtutem ut conferat corpori humano quidquid confert sensitiua in brutis; et similiter sensitiua facit in animalibus quidquid nutritiua in plantis, et adhuc amplius. Frustra ergo esset in homine alia anima sensitiua praeter intellectiuam, ex quo anima intellectiua uirtute continet sensitiuam, et adhuc amplius; sicut frustra adderetur quaternarius posito quinario. Et eadem ratio est de omnibus formis substantialibus usque ad materiam primam; ita quod non est in homine diuersas formas substantiales inuenire, sed solum secundum rationem; sicut consideramus eum ut uiuentem per animam nutritiuam, et ut sentientem per animam sensitiuam, et sic de aliis. Manifestum est autem quod semper, adueniente forma perfecta, tollitur forma imperfecta, sicut etiam adueniente figura pentagoni, tollitur quadrati. Unde dico, quod adueniente anima humana, tollitur forma substantialis quae prius inerat; alioquin generatio esset sine corruptione alterius, quod est impossibile. Formae uero accidentales quae prius inerant disponentes ad animam, corrumpuntur quidem non per se, sed per accidens ad corruptionem subiecti: unde manent eaedem specie, sed non eaedem numero; sicut etiam contingit circa dispositiones formarum elementarium, quae primitus materiae aduenire apparent. Ad primum ergo dicendum, quod secundum Basilium, spiraculum uitae dicitur ibi gratia sancti spiritus; et sic obiectio cessat. Si autem, ut Augustinus dicit, spiraculum uitae sit ipsa anima, non oportebit dicere quod alia forma formatum sit corpus hominis de limo terrae quam ipso spiraculo uitae diuinitus inspirato: non enim illa formatio tempore praecessit inspirationem. Nisi forte uelimus dicere, illam formationem referri ad dispositiones accidentales, puta figuram, et alia huiusmodi, quae quodam rationis ordine praeintelliguntur in corpore ante animam intellectiuam, sicut materiales dispositiones; quibus tamen praeintelligitur ipsa anima intellectiua, non in quantum est intellectiua, sed in quantum continet in se uirtutem aliquam de imperfectioribus formis. Ad secundum dicendum, quod anima cum aduenit corpori, non facit esse corpus effectiue, sed formaliter tantum. Effectiue autem facit corpus esse illud quod dat corpori formam ut perficiens; ut disponens autem illud quod praeoperatur ad formam, paulatim autem et ordine quodam inducendo materiam ad propinquiorem formam aut dispositionem. Quanto enim propinquior fuerit forma aut dispositio, tanto minor est resistentia ad introductionem formae et dispositionis completae: facilius enim fit ignis ex aere quam ex aqua, quamuis utraque forma immediate adsit materiae. Ad tertium dicendum, quod Auicenna posuit formas elementorum actu remanere in mixto. Quod non potest esse, quia formae elementorum non possunt esse in una parte materiae simul; et sic oportet quod sint in diuersis materiae partibus, quae distinguuntur secundum dimensiuae quantitatis diuisionem: et sic oportebit quod uel plura corpora sint simul, uel quod non sit mixtio uera totius ad totum, sed mixtio ad sensum, secundum minima iuxta se posita. Auerroes autem in III de caelo dicit, quod formae elementorum sunt mediae inter formas accidentales et substantiales, et quod recipiunt magis et minus; et sic formis elementorum remissis, et quodam modo ad medium redactis, quodammodo fit mixtio. Sed hoc est minus possibile quam primum. Nam forma substantialis est terminus quidam esse specifici, unde in indiuisibili est ratio formae sicut ratio numeri et figurae, nec est possibile ut intendatur uel remittatur; sed omnis additio uel subtractio facit aliam speciem. Et ideo aliter dicendum, secundum philosophum in I de generatione, quod formae miscibilium non manent in mixto actu, sed uirtute; prout scilicet uirtus formae substantialis manet in qualitate elementari, licet remissa, et quasi ad medium redacta: qualitas enim elementaris agit in uirtute formae substantialis; alioquin actio quae est per calorem ignis, non terminaretur ad formam substantialem. Ad quartum dicendum, quod anima, cum sit forma, est quidem perfectio quaedam particularis, non autem uniuersalis; et ideo ea adueniente sic aliquid perficitur, ut tamen aliquid corrumpatur.