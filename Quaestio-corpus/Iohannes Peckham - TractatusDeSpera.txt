Corporum principalium mundanorum numerum figuram et motus et que ad hec consecuntur intendo in presenti opusculo explanare quantum sufficiat ad intelligentiam uerborum sacre scripture. Et hec quedam inueni a prioribus tradita sed pre difficultate et breuitate et in quibusdam falsitate simplicioribus quibus intendo seruire inutilia. De primo ergo sciendum quod mundi machina prima diuisione in elementarem regionem partitur et etherealem. Elementaris autem continet quatuor corpora simplicia que elementa uocantur, scilicet terram aquam aerem et ignem quorum numerus sufficienter sumitur a quatuor combinationibus possibilibus quatuor qualitatum actiuarum et passiuarum. Quarum 2 habet terra siccitatem dominantem et frigiditatem concomitantem, aqua frigiditatem dominantem et humiditatem adiunctam, aer humiditatem dominantem et caliditatem concomitantem, ignis caliditatem dominantem et adiunctam siccitatem. Ex quo patet unumquodque elementorum quod alteri sibi propinquo in una qualitate assimilatur, in altera contrariatur. Primum et ultimum per duo media copulantur sicut duo primi solidi quadrati per suas medietates, ut alibi declaratur. Horum autem elementorum tria sunt manifesta, scilicet terra aqua aer; quartum uero experimento et ratione colligitur. Uidemus enim ignem in materia terrestri urentem sursum moueri naturaliter ex quo sequitur quod sursum habet naturaliter quiescere. Omne enim quod naturaliter mouetur sursum naturaliter quiescit sursum nec quiescit nisi in loco suo naturali. Sursum igitur est locus ignis naturalis. Item uidemus uaporem subtilem a terra ascendentem et ad locum sublimem pertingentem inflammari sicut patet tempore nocturno in igneis impressionibus quod dicit philosophus esse non tantum ex accessu ad orbem et inflammatione ex motu sed ex accessu ad igneam regionem. Item uidemus aerem subtiliatum transmutari in ignem, ergo ignis est corpus subtilius aere et per consequens nobilius. Sed corpori simpliciori et nobiliori debetur locus altior et nobilior. Ergo locus ignis est naturaliter super cetera elementa. Adhuc etiam est quia ignis inter corpora mundi magis est actiuus, ergo plus habet de uirtute et per consequens plus de specie uel forma. Ergo est omnium huiusmodi corporum nobilissimum. Ergo etiam ut primus debetur ei locus altior. Etherealem autem regionem dico quicquid est supra regionem ignis, quod a philosopho quinta essentia nominatur uel quintum elementum, inde substantia orbis appellatur pro eo quod corpus illud nec est graue nec est leue, unde et corpus neutrum dicitur, scilicet neque graue neque leue, sicut patet per motum suum, quia non mouetur motu recto ut grauia et leuia sed motu circulari, ex quo concluditur quod non sit eiusdem generis proximi cum corporibus elementaribus. Quinta essentia etc. Hic ostenditur quod non sit alterius nature quam ignis uidetur. Ignis enim in sua spera lux est, non carbo uel flamma, aut ergo celum aut nobilius, lux enim omnium corporum nobilissimum quia sui maxime communicatiuus. Unus enim punctus lucis subito totum mundum replet se multiplicando. Preterea lux inter corpora spiritui et anime similissima et quasi uinculum anime et corporis, unde Augustinus 12 super Genesim, Lux est corpus subtilissimum et ideo anime uicinissimum et per ipsam agit anima operationes suas, unde ipsa lux dat decorem et bonitatem omnibus corporibus. Unde Ambrosius de opere prime diei dicitur ipsa lux {facit ut cetera mundi membra digna sint laudibus} ita quod {non in splendore tantummodo sed etiam in omni utilitate gratia lucis probatur}. Et parum ante, Lucis natura hec est ut non in numero, non in mensura, non in pondere ut alia facta sint, sed omnia cuius gratia in aspectu fuerit. Ex hiis igitur uidetur quod lux sit corpus nobilissimum sed non est celo nobilius, ergo celum. Item forma rationalis nobilissima necessario et ultima et ideo specifica. Natura etiam sicut ars semper superordinat formam nobiliorem innobiliori. Ergo forma nobilissima corporalium est ultima forma ignis eadem ratione et celi. Ergo unius speciei est ignis et celum, tamen communicent in una forma ultima. Item eiusdem nature est lux ignis et lux celi quia oppositio utriusque naturaliter est eadem, ergo celum et ignis sunt eiusdem nature quia tota natura celi, tota natura ignis lux est. Item cum ignis in sua spera lux sit, ergo aliquis locus luce plenus est, ergo male dicit Aristoteles lucem non esse corpus 21 de anima aut ponendo ignem in sua spera alterius nature quam celum. Responsio. Dicendum est ad primum quod quando dicit quod lux est nobilissimum corporum uerum est lux solis et forte aliquarum stellarum sed non quelibet lux. Ad secundum dicendum est quod alterius nature est lux hinc et inde, quoniam lux ignis contrarietatem habet, lux uero celi non, nec oportet rationem concedere quia secundum uiam illam essent eiusdem nature et speciei specialissime quecumque corpora lucem participarent. Non est autem lux forma ultima corporis cuiuslibet participantis sed nobilissimum corpus. Similiter in corporibus non est lux necessaria differentia in compositione cuiuslibet corporis sed albedinis tantum. Forma autem ultima substantialis ignis, ut dicit philosophus, non est lux sed leuitas, sicut terre grauitas. Per hoc patet ad tertium quod differt hinc et inde. Ad quartum dicendum est quod non sequitur, quia Aristoteles non omnem lucem negat esse corpus sed solum a corpore luminoso procedentem et in medio susceptam. Et nota quod ignis in sua spera secundum philosophum non est actu calidus sed potentia et effectiue nec apparet eius calor nec eius lux nisi in materia aliena. Et sicut docet philosophus locans et locatum sunt unigenea et ideo concauum ignis et conuexum aeris non sunt contraria in actu per qualitates. Et per hoc respondetur illi quod combustiuum tangens combustibile necessario comburerit. Item cum ignis sit corruptibilis aut secundum totum aut secundum partem, celum uero non, patet etc. Hec autem regio etherialis secundum diuersorum sapientum considerationes diuersimode distinguitur, naturalibus octo tantum orbes astruentibus quia ea que sensui sunt exposita non excedunt celum stellarum primum mobile nuncupantes, cum tamen supra illud aliquod corpus esse insinuet Aristoteles de celo el mundo libro primo dicens extra illud et supra illud esse locum spirituum et deorum, mathematicis nouem necessariis argumentis conuincentibus et nouem esse orbes ad minus astruentibus propter hoc quod certis experimentis perpendunt celum sydereum uarie moueri non tantum super polos mundi motu diurno ab oriente in occidentem sed etiam secundum Ptholomeum moueri alio motu tardo contrario et illo motu secundum ipsum Ptholomeum ut infra dicemus et secundum philosophum libro de proprietatibus elementorum mouetur in centum annis gradu uno. Cum igitur impossibile sit idem corpus motibus oppositis simul moueri per se quamuis uno per se et altero per accidens contingat, sicut cum nauta in naui contra motum nauis uadit, coacti sunt ponere aliquod aliud corpus supra celum sydereum quod per se ab occidente in orientem moueatur cuius motu hoc celum etiam in partem eandem rapiatur quod aplanes, id est, sine errore appellant, a theologicis aut cristallinum seu aqueum nominatur, theologis uero spiritu illius edoctis cuius spiritus ornauit celos decem ad minus astruentibus scilicet propter celum empyreum in quo est thronus ueri utique Salomonis quod quidem celum iuxta sanctos est fixum et immotum. Hoc enim magis conuenit felicitati curie celestis in qua est pacis et quietis consummatio. Quidam tamen in hiis periti litteris ponunt unum intermedium celum inter cristallinum et empyreum collocatum, motum motu simplicissimo, ut infra declarabor. Secundum hos primos igitur sunt undecim orbes celestes et quatuor elementares. Sicque a centro mundi usque ad ueri Salomonis regiam de empyreo dico gradibus ascenditur. Ordo autem orbium talis est ut primo sit orbis lunaris secundus mercurialis tertius uenerealis quartus solaris quintus martialis sextus iouialis septimus saturnalis et deinde celum sydereum cum orbibus superioribus. De elementis quod omnia elementa sint sperica potest ostendi. Ignis et aer sunt leuia ideo partes eorum equaliter recedunt a medio scilicet centro mundi. De igne quod spericus sit patet per hoc quod continguatur celo undique quod est spericum et non intercipitur alicubi uacuum. Similiter superficies inferior ignis et superior aeris sunt sperice quia omnes partes aeris equaliter recedunt a medio. Sit enim superior superficies ignis a.b.c. et superficies aeris quadrata d.e.f. et sit f centrum mundi. Patet quod d est altius quam e quia linea e.f. est breuior quam linea d.f. Igitur aer qui est in d magis recedit a medio quam aer qui est in e quod est contra naturam leuitatis aeris. Similiter patet ex eadem figura quod aqua sperica sit. Quia enim aqua ponderosa est, omnes partes eius tendunt ad medium quod est f. Igitur cum e sit locus inferior quam d et aqua semper ad locum inferiorem tendit et fluit, non manebit aqua in d loco inferiori uacuo et si est aqua in d quieta necessario transcendit e circulariter et hec uidetur esse demonstratio Aristotelis in secundo celi et mundi. Item ex hoc patet quod terra rotunda sit quia secundum philosophum umbra eius rotunda est ut patet in eclipsi lune. Cum enim luna intrat umbram terre pars lune obscurata gibbum habet et pars non obscurata concauitatem, ut patet ad sensum. Ptholomeus tamen dicit quod illa umbra ex qua eclipsis lune contingit non est umbra terre tantummodo sed et occeani ex maiori parte terram circumdantis et uelantis et quia aqua uestiens terram pro maiori parte, ut dictum est, necessario est sperica et rotunda, rotundam necessario iacit umbram ex qua lune eclipsis contingit, et sic uidetur cessare argumentum philosophi. Ex alia tamen ratione conuincitur terra esse rotunda. Cum enim terra sit fex elementorum et partes terre equaliter tenderunt et fluxerunt ad medium, necessario constituerunt terram circa medium equaliter consistentem et ex ratione geometrica illa circumferentia est sperica et rotunda cuius linee a medio ad omnem partem ducte linee sunt equales. Nec est uis facienda de montibus et uallibus, non enim plus rotunditatem terre confundunt quam cappillus exiguus confunderet rotunditatem capitis. Fuerunt tamen qui posuerunt terram non esse rotundam sed planam sicut figuram tympani et hoc affirmabant propter hoc quod in ortu uel occasu solis illa pars solis que absconditur a uisu ab alia parte que apparet supra terram distinguitur per lineam rectam non circularem. Sed ad hoc responsio est quod licet linea recta uideatur propter magnitudinem circuli cuius est pars permodica et propter distantiam a uisu nostro, tamen circularis est secundum Aristotelem libro de celo et mundo ubi recitat hanc opinionem. Ad figure sperice notitiam sic procedendum. Sciendum igitur quod omnia mundi corpora prenotata sunt sperica. Omnia igitur ut dictum est corpora mundi principalia sunt sperica. Hec nempe est figurarum prima. Hec igitur de spericitate in generali dicta sunt sed in speciali ad singula mundi corpora accedendum est. Sequitur dicere de spericitate seu rotunditate aque que quidem in omni parte sui rotunditatem habet. Ad rotunditatem celi declarandam procedunt sic quidam, quia cum celum moueatur in giro, si esset celum angulare, non moueretur totum in eiusdem superficiei circumscriptione et esset locus uacuus. Ad sciendum autem diuersitatem motuum orbium celestium accipienda est distinctio circulorum qui in materiali spera ponuntur. Ex hiis igitur que iam dicta sunt planum est quid necesse sit accidere de dierum equalitate et inequalitate. Sed quoniam tactum est equinoctium generale esse habitantibus sub circulo equinoctiali. Iam restat uidere de inequalitate dierum naturalium. Ad hoc autem necesse est precognoscere rectitudinem et obliquitatem. In spera autem obliqua aliter est quam in recta, quoniam signa estiualia rectius oriuntur. Iam declaranda est inequalitas dierum naturalium cuius quidem una causa est rectitudo uel obliquitas ascensionis signorum in spera recta. Sed quia iam tactum est de contrarietate motuum quam negauerit Alpetragius, queratur utrum mathematicorum positio habeat ueritatem. Iam patet de motibus corporum celestium. Nunc uidendum est ex quo proueniat eclipsis. Sequitur aliquid dicere de motu octaue spere et stellarum fixarum. Sed de orbe extremo non irrationabiliter queritur an quiescat uel moueatur. Quod quiescat uidetur per rationes theologorum. Ultimo adiungendum est de diuisione climatum secundum quod inuenitur ab antiquis traditum sed ibi non est habitatio, quia oceanus congelatus ultra Thule insulam ultimam totum occupat. Similiter a parte austri multo plura possent fingi climata, sed non est ibi habitatio, quia oceanus feruidus totum occupat. De subiecta materia ad presens dicta sufficiant. Hec simplicibus scripsi obtemperari caritati fraterne dando parum quod habeo quam magnum aliquid derogasse uideri simplicioribus, tamen scripsi non maioribus ab eis petens ueniam sicubi defeci etc. Explicit. Ex hoc etiam patet error quorundam per regulam ponentium quod cum quarta illa zodiaci que est a principio Cancri usque ad finem Uirginis semper plus oritur de equinoctiali quam de zodiaco et tamen quarte simul peroriuntur. Hoc enim falsum est et impossibile quia quarte sunt equales. Falsum inquam et impossibile nisi glosetur, plus oritur, id est, plus ortum est. Unde si plus oritur cum prima parte, necesse est minus oriri cum ultima et hoc est uerum quod uerbum dixeris quia plus oritur, id est, plus ortum est semper donec in ortu ipso adequantur. Fateor uerum esse at hoc in uerbis predictis non intelligitur proprie, multum enim differt dicere oritur et ortum esse, plus oritur in parte et plus ortum esse in toto. In spera enim recta et obliqua impossibile est arcum inclinatum cum eo super quem inclinatur esse equaliter ascendere sed aliquando plus ascendere de uno aliquando plus de alio ita quod semper oriuntur simul in communi sectione ad minus. 