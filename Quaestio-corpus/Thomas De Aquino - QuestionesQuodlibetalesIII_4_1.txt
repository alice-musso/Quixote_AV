Ad primum sic proceditur: uidetur quod nemini liceat pro se petere licentiam in theologia docendi. Doctores sacrae Scripturae adhibentur ministerio uerbi Dei, sicut et praelati. Sed non licet alicui petere praelationem: immo, ut Gregorius dicit in registro, recusantibus dignitates ecclesiasticae sunt conferendae, petentibus autem sunt denegandae. Ergo neque alicui licet petere cathedram magistralem ad docendum in sacra Scriptura. Praeterea, Augustinus dicit, XIX de ciuitate Dei: {locus superior, sine quo populus regi non potest, etsi administretur ut decet, inconuenienter tamen appetitur}. Ergo et inconuenienter petitur. Pari ergo ratione cathedra magistralis, quae est etiam locus superior. Sed contra, est quod Gregorius dicit in pastorali, quod gradus magistrorum est periculosus, gradus autem discipulorum est securus. Sed hoc uidetur ad perfectionem pertinere ut aliquis propter aliquod bonum periculis se exponat. Ergo uidetur esse laudabile quod aliquis cathedram magistralem appetat, et pro se petat. Respondeo. Dicendum, quod ad euidentiam huius quaestionis oportet triplicem differentiam considerare cathedrae magistralis ad cathedram pontificalem. Quarum prima est, quod ille qui accipit cathedram magistralem, non accipit aliquam eminentiam quam prius non habuerit, sed solum opportunitatem communicandi scientiam, quam prius non habebat: non enim ille qui licentiat aliquem, dat ei scientiam, sed auctoritatem docendi. Ille uero qui accipit cathedram episcopalem, accipit eminentiam potestatis, quam prius non habebat, sed quantum ad hoc in nullo ab aliis differebat. Secunda differentia est, quod eminentia scientiae, quae requiritur ad cathedram magistralem, est perfectio hominis secundum seipsum; eminentia uero potestatis, quae pertinet ad cathedram pontificalem, est hominis per comparationem ad alium. Tertia differentia est, quod ad cathedram pontificalem fit homo idoneus per caritatem excellentem; unde dominus antequam Petro suarum ouium curam committeret, quaesiuit ab eo: {Simon Ioannis diligis me plus his?} Ut dicitur Ioan. XXI, 15; ad cathedram autem magistralem redditur homo idoneus ex sufficientia scientiae. His ergo consideratis, manifestum est quod appetere aliquid quod pertinet ad perfectionem sui ipsius, est laudabile; unde appetitus sapientiae est laudabilis: dicitur enim Sapient. UI, 21: {concupiscentia (...) sapientiae perducit ad regnum perpetuum}. Appetitus autem potestatis super alios est uitiosus: quia, ut Gregorius dicit, {contra naturam superbire est hominem homini uelle dominari}. Unde si ille qui dat licentiam ad cathedram magistralem, posset eminentiam sapientiae dare, sicut ille qui promouet ad cathedram pontificalem, dat eminentiam potestatis, esset simpliciter exposcenda, cum tamen petere excellentiam potestatis sit turpe. Cum autem ille qui accipit licentiam ad cathedram magistralem, accipiat solam opportunitatem communicandi, quod licet; petere huiusmodi licentiam quantum in se est, nullam uidetur turpitudinem continere; quia communicare aliis scientiam quam quis habet, laudabile est, et ad caritatem pertinens, secundum illud Sap., UII, 13: {quam sine fictione didici, et sine inuidia communico}; et I Petri, cap. IU, 10, dicitur: {unusquisque, sicut accepit gratiam, in alterutrum illam administrantes}. Potest tamen turpitudinem continere ratione praesumptionis, quae esset, si ille qui non est idoneus ad docendum, peteret docendi officium. Sed haec praesumptio non aequaliter est in petentibus licentiam ad docendum, et in petentibus pontificatum. Nam scientia, per quam aliquis est idoneumad docendum, potest aliquis scire per certitudinem se habere; caritatem autem, per quam aliquis est idoneus ad officium pastorale, non potest aliquis per certitudinem scire se habere. Et ideo semper est uitiosum pontificatum petere; non semper autem uitiosum est petere licentiam docendi; quamuis honestius sit quod per alium petatur, nisi forte aliquando ex causa aliqua speciali. Per hoc ergo patet responsio ad primas duas rationes.Ad tertium dicendum, quod quicumque non cauet pericula, uidetur contemnere id cuius detrimentum pericula inducere possunt: et quia laudabile est quod homo contemnat bona corporalia propter bona spiritualia, laudabile est quod aliquis periculis corporalibus se exponat propter spiritualia bona. Sed contemnere bona spiritualia est ualde uitiosum; et ideo quod aliquis periculis spiritualibus se exponat, est ualde uituperandum. Imminent autem pericula spiritualia, his qui habent magisterii locum. Sed pericula magisterii cathedrae pastoralis deuitat scientia cum caritate, quam homo nescit se per certitudinem habere; pericula autem magisterii cathedrae magistralis uitat homo per scientiam, quam potest homo scire se habere. Unde non est similis ratio de utroque.