Circa primum sic proceditur: uidetur quod arcus nubium non sit signum diluuii non futuri. Illud enim quod fit ex necessitate naturae, non uidetur esse institutum ad aliud significandum. Sed arcus nubium prouenit ex necessitate naturae propter oppositionem solis ad nubem roridam. Ergo non uidetur esse significatiuum diluuii non futuri. Praeterea, huiusmodi apparitiones aeris, sicut iris et halo, id est circulus continens solem et lunam, et alia huiusmodi, causantur praecipue ex uaporibus humidis in aere existentibus, ex quibus sequuntur pluuiae, quae diluuium faciunt. Ergo apparitio iridis magis est signum diluuii futuri, quam diluuii non futuri.Praeterea, si est signum diluuii non futuri; aut est signum diluuii nunquam futuri; aut est signum diluuii non futuri usque ad aliquod tempus. Si autem est signum diluuii nunquam futuri, non oportuisset quod apparuisset nisi semel; si autem diluuii non futuri usque ad aliquod tempus, oporteret tempus esse determinatum; quod quidem determinari non potest nec auctoritate Scripturae, nec ratione humana. Ergo frustra huiusmodi signum datur. Sed contra, est quod dicitur Genes. IX, 13: {arcum meum ponam in nubibus, et erit signum foederis inter me et inter terram}; et postea subditur: {et non erunt ultra aquae diluuii ad delendum uniuersam carnem}. Respondeo. Dicendum, quod in his quae in ueteri testamento dicuntur, primo quidem obseruanda est ueritas litteralis. Sed quia uetus testamentum est figura noui, plerumque in ueteri testamento sic aliqua proponuntur, ut ipse modus loquendi aliquid figurate designet. Dicendum est ergo quod quia causae rerum multos latent, effectus autem sunt manifestiores, proponuntur effectus in designationem causarum. Est autem considerandum, quod pluuiarum causa efficiens quidem est sol, materialis uero uapor humidus eleuatus ex terra et aquis per uirtutem solis. Haec autem duo in triplici dispositione se possunt habere. Quandoque enim calor solis omnino superuincit uapores et exsiccat eos: et tunc pluuiae sequi non possunt; unde in Aegypto et in terris multum calidis non sunt pluuiae; in aestate etiam propter propinquitatem solis sunt pluuiae rariores, in hieme uero frequentiores. Quandoque uero e contrario uirtus solis ad hoc usque ualet quod uapores multiplicat, sed tamen non potest eos desiccare: et tunc superabundant pluuiae, et est ratio diluuii aquarum. Quandoque uero medio modo se habet: ut scilicet uirtus solis non solum operetur ad eleuationem uaporum, sed etiam habet uictoriam super eos, ut non tantum multiplicentur quod diluuium inducere possint, neque etiam uapores omnino desiccentur ut pluuia non sequatur; et ex hac media dispositione, uel comparatione solis ad uapores causatur iris, quae non apparet uaporibus omnino desiccatis, neque etiam eis omnino in aere superabundantibus. Et ideo iris est signum diluuii non futuri, in quantum procedit ex tali causa quae repugnat diluuio. Ideo autem Scriptura tali modo loquendi utitur, quia per iridem significatur Christus, per quem protegimur a spirituali diluuio. Ad primum ergo dicendum, quod iris procedit naturaliter ex talibus causis quae repugnant diluuio; et ideo conuenienter iris dicitur esse signum diluuii non futuri. Ad secundum dicendum, quod iris potest significare pluuias, sed non superabundanter usque ad hoc quod faciant diluuium. Ad tertium dicendum, quod iris semel apparens significat quod tamdiu non erit diluuium, quamdiu sol et uapores in eadem dispositione consistunt: et ideo non est superfluum quod frequenter apparet.