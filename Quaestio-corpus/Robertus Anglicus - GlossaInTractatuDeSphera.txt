Una scientia est nobilior uel melior alia duabus de causis; aut quia est de nobiliori subiecto, aut quia certiori modo procedit. Inter alias igitur scientias astronomia meretur dici nobilissima, tum quia est de nobiliori subiecto, quoniam est de corpore celesti ingenerabili et incorruptibili, quod est corpus nobilissimum, tum quia certiori modo procedit, quoniam demonstratiue. Probat enim passiones de corporibus supercelestibus demonstrationibus certissimis, in quibus non est error nec ambiguitas. Et per cognitionem passionum et proprietatum illorum corporum admiratur anima rationalis de mirabili opere creatoris, propter quam causam multum disponitur ipse homo ut deueniat ad cognitionem creatoris. Et ideo dicit Ptholomeus in principio Almagesti quod ista scientia est quasis semita ducens ad deum. Ad cuius scientie introductionem habendam inuentus fuit iste tractatus per quem tractatum potest homo disponi ut habeat sub compendio ea que prolixiori modo in scientia astronomie demonstrantur. Istius uero tractatus causa efficiens fuit magister Iohannes de Sacrobosco Anglicus. Causa materialis est corpus celeste. Causa formalis est sicut in aliis scientiis. Causa finalis est utilitas eius, que utilitas patet ad expositionem sententiarum habendam. Eius enim utilitas est manifesta in operatione medicine. Non enim potest medicus curare, si ignoret causam egritudinis, que quidem causa sciri non potest, si ignoretur motus et dispositio corporum supercelestium que est causa cuiuslibet dispositionis istorum inferiorum. Ignorata enim causa superior, ignoratur causa posterior, cum etiam causa primaria plus influat in suum effectum quam causa secundaria, ut habetur in principio de causis. Utilitas etiam eius est manifesta in aliis scientiis pluribus. Titulus talis est, Incipit tractatus des spera. Supponitur autem astronomie. Diuiditur autem iste tractatus in duas partes, nam in prima parte, que prohemialis est, auctor dat intentionem suam diuidendo istum tractatum in quatuor capitula. In secunda cum dicit, Spera igitur ab Euclide, prosequitur de suo intento, et ista secunda pars diuiditur in quatuor partes secundum quod sunt quatuor capitula. Ubi incipiant satis patebit postea. Primum capitulum diuiditur in tres partes. Nam in prima parte diffinit speram; in secunda diuidit speram cum dicit, Spera autem diuiditur; in tertia parte determinat de forma mundi cum dicit, Uniuersalis mundi machina. Et prima istarum habet duas partes, nam in prima parte ponit unam diffinitionem, in secunda aliam cum dicit, Spera uero a Theodosio. Et illa pars ubi diuidit diuiditur in duas: in prima parte ponit unam diuisionem, in secunda aliam cum dicit, Secundum accidens. Iste quatuor partes cum prima parte que prohemialis est sunt de ista lectione. Sententia omnium partium plana est uisis notabilibus. Tamen sciendum quod sententia prime diffinitionis hec est, quod spera est quoddam corpus quod describitur a motu medietatis unius circuli, cum mouetur a puncto ad punctum. Littera exponatur sic: spera est transitus circumferentie dimidii circuli, id est, spera est illud quod transitur a motu medietatis circumferentie unius circuli; quotiens, id est, quot uicibus; fixa diametro quousque redeat ad locum unde circumducitur, id est, tam diu donec ueniat ad punctum a quo incepit moueri. Et ad istius diffinitionis euidentiam notandum quod differentia est inter circumferentiam et circulum, quia circumferentia est linea curua solum, sed circulus est illa tota superficies que est intra lineam illam. Item nota quod differentia est inter diametrum et axem, quoniam diameter est circuli in plano et dicitur a dia, quod est duo, et metros, mensura, sed axis dicitur esse in corpore rotundo ut in spera. Postea notandum est circa secundam diffinitionem quod solidum dicitur tripliciter: uno modo dicitur solidum esse idem quod durum, et sic terra dicitur solida; alio modo solidum idem est quod continuum, et sic omnia elementa et corpora celestia dicuntur solida; tertio modo solidum idem est quod trina dimensione dimensionatum, et sic solidum idem est quod corpus. Unde non est ibi nugatio cum dicitur, Spera est corpus solidum. Item nota quod superficies dicitur tribus modis: una est plana, ut superficies pergameni; alia est concaua, ut superficies interior ciphi; tertia est conuexa, ut superficies exterior pomi. De tali loquitur cum dicit, Una superficie contentum. Item nota quod punctus dicitur tribus modis. Uno modo punctus mathematicus, et ille est omnino indiuisibilis et diffinitur sic, Punctus est cuius pars non est. Alio modo est punctus naturalis, et est ille qui prouenit ex intersectione trium linearum transeuntium per longitudinem, latitudinem et profunditatem rei. Et iste punctus est principium et origo continuitatis totius corporis, et locus istius puncti centralis est origo loci, qui est quantitas. Tertio modo est punctus qui dicitur sensibilis, et hoc modo terra est punctus respectu firmamenti, ut postea dicetur. Item nota quod differentia est inter spericum et rotundum, quoniam omne spericum est rotundum et non econtra, nam est aliquid rotundum sicut ouum, non tamen est spericum nisi fuerit omnino spericum. Item circa primam diuisionem notandum quod, cum nouem sint orbes celestes, in primo orbe non est aliqua stella, in alio orbe sub illo sunt ille stelle que uidentur nobis parue de nocte, que dicuntur fixe. Sed in aliis septem sequentibus sunt septem stelle tantum que dicuntur planete, quod idem signat quod stelle erratice, et dicuntur erratice propter motum quem habent contra motum primi orbis, ut postea patebit. Et omnes isti orbes sunt ex una materia, que non est subiecta alicui transformationi nec uariationi, que quidem transmutatio possit facere transmutationem in substantia rei. Item distinctio istorum orbium est penes circulos intelligibiles maiores et minores infra se positos, in quibus deferuntur stelle motibus suis circularibus. Illa etiam rotunditas spatii que intercipitur inter duos circulos, per quos mouentur due stelle ut sol et Mars, est una spera, et est exemplum tale. Si nos intelligeremus nouem rotas moueri in aere ita quod quelibet rota sit minor alia et moueantur quasi super idem centrum, tunc nouem spatia aeris contenta intra istas nouem rotas essent loco nouem sperarum celestium, et tunc ymaginemur ex parte ista quod in circulis similibus istis rotis mouentur stelle motu suo describendo tales circulos. Sed due possunt hic moueri notabiles questiones. Prima est utrum spere celestes sint continue uel contigue; secunda est utrum debeamus ponere nonam speram. Circa primam questionem arguitur sic. Ymaginemur lineam transire per superficiem duarum sperarum, ut Saturni et Iouis, et ymaginemur punctum per quod transit linea hec in ultima superficie spere Saturni et aliud punctum per quod transit eadem linea in prima superficie conuexa ipsius Iouis, tunc ista duo puncta aut sunt unum et idem aut diuersa. Non unum, quia impossibile est unum punctum esse in diuersis superficiebus. Si sint diuersa puncta, tunc inter quelibet duo puncta cadit linea media, ut habetur in geometria, et super quamlibet lineam contingit triangulum equilaterum collocare. Ergo inter duas superficies proximas contingit constitueres triangulum, quare isti orbes non sunt continui, quia continua sunt illa quorum ultima sunt eadem. Item si orbes essent continui, tunc haberentultimum idem. Ergo, cum orbes moueantur motibus contrariis, ut postea patebit, tunc unum et idem moueretur motibus contrariis, quod est impossibile. Item tunc sequeretur quod moto uno orbe aliquo motu mouerentur omnes alii orbes eodem motu, quod tamen scimus esse impossibile. De secunda questione arguitur sic. Ex quo orbis non habet influentiam nisi propter stellas que sunt in eo, et in nono orbe non sit aliqua stella, quare non habebit influentiam et ita frustra esset. Sed natura nihil facit frustra, quares non uidetur quod sit nonum celum. Ad primam questionem dicendum quod omnes orbes nouem sunt continui, et ad hoc dicendum mouet me auctoritas Thebit in libro de motu octaue spere. Dicit enim plane quod ultimum unius spere est primum alterius, ut ultimum spere lune et primum spere Mercurii sunt idem, et ex hoc plane patet quod ex quo habent ultima eadem quod sunt continui per diffinitionem continui. Hoc etiam idem innuit. Ptholomeus in libro Almagesti ubi probat distantias orbium, et Alfraganus similiter libro suo. Ad primam rationem dicendum quod illa duo puncta sic ymaginata sunt idem punctum secundum rem, differunt tamen secundum rationem, sicut enim idem est punctum secundum rem in medio linee, tamen diuersum secundum rationem prout est continuans et prout est diuidens. Similiter est ex parte ista, uel diceret aliquis quod idem esset punctus naturalis et mathematicus. Et ad alia duo dicendum quod si nos sic ponamus, ponemus–± ultimum orbium immobile et medium orbis moueri, sicut nos uidemus quod medium aque mouetur, aqua tamen in lateribus suis quiescit. Et multo fortius uidetur hoc posse fieri in orbibus, qui multo simpliciores sunt aqua, nec oportet, ut iam patet, quod moto uno orbe moueantur omnes orbes, quam uis sint continui, sicut nec oportet quod mota una parte aque moueatur tota aqua, quamuis aqua sit continua. Alia tamen opinio est quod orbes sint contigui et, cum orbes sint excentrici preter orbem octauum, oportet quod maior capacitas sit inter orbes in una parte quam in altera, ut patebit in hac figura. Et illa materia que est inter orbes est rarefactibilis et condensabilis, nec sic in motu illo sequitur aliqua uacuitas. In istis autem orbibus est contrarietas inter naturales et mathematicos, quia naturales ponunt quod omnes orbes sint concentrici, mathematici uero non. Ad secundam questionem dicendum quod nouem sunt orbes, non tamen inueni certam auctoritatem quod debeant esse nisi octo, nec in scientia naturali nec mathematica. Conferendo tamen rationes naturales cum mathematicis plane uidetur quod debeat esse nona spera. Et hoc sic patet, quia scientia naturalis uult quod in omni genere sit reperire unum primum minimum ad quod reducuntur omnia que sunt in illo genere. Sed secundum mathematicos omnes octo spere mouentur duplici motu. Igitur erit ponere aliquod corpus celeste aliud ab istis octo, quod moueatur unico simplici motu tantum, quare erit nona spera. Et ad rationem dicendum quod nona spera de sui compositione lucem habet, licet non ita aggregatam in quibusdam partibus sicut orbes habentes stellas, unde totus orbis habet influere et ratione lucis et ratione motus. Unde ratio processit ex suppositione falsa. Uniuersalis mundi machina. Hec est tertia pars capituli in qua determinat de forma mundi, et hec pars diuiditur in duas. In prima diuidit mundum in suas partes integrales; in secunda parte determinat de proprietatibus partium mundi, ut ibi, Quarum quidem duo sunt motus. Prima est istius lectionis et diuiditur in quatuor partes. In prima diuidit mundum in partem elementarem et etheream, que sunt partes mundi. In secunda prosequitur de parte mundi elementari diuidendo ipsam in quatuor partes, ut ibi, Elementaris quidem. In tertia diffinit elementum, ut ibi, Sunt autem elementa. In quarta determinat de alia parte mundi, scilicet etherea, ut ibi, Circa elementarem quidem. Prima pars patet. Littera secunde partis legitur sic: quidem, hoc est, certe; regio elementaris, id est, illa pars mundi qui dicitur elementaris peruia, id est, obediens; continue alterationi, id est, est in continua transmutatione, quoniam semper ex uno elemento generatur alterum et econuerso; diuiditur in quatuor, scilicet elementa. Littera sequens patebit per notabilia. Littera quarte partis legatur sic: etherea lucida, id est, illa pars mundi que continet orbes celestes, que est lucida et plena luce; existens circa elementarem regionem, illa dico; immunis, id est, carens; sua immutabili essentia, id est, per suam substantiam, que est intransmutabilis; ab omni uariatione, id est, transmutatione, illa dico; incedit, id est, mouetur motu continuo. Sequens littera patet. Ad euidentiam huius lectionis notandum primo de numero elementorum. Sciendum est igitur quod non potest poni unum elementum tantum, quoniam omnis actio fit per contrarietatem. Ubi autem non est nisi unum, non est contrarietas. Oportet ergo ponere duo. Si igitur ponantur duo elementa extrema, ut ignis et terra, necesse est ponere duo intermedia, quoniam, si ponatur nullum intermedium, aut uacuum esset inter ignem et terram, quod est impossibile in natura, aut ignis tangeret terram et tunc propter conuenientiam ignis cum terra in siccitate ignis combureret terram et ad ultimum conuerteret ipsam ad sui naturam. Oportet ergo ponere aliquod elementum medium. Quod si ponatur aqua, propter conuenientiam aque cum terra in frigiditate et propter caliditatem ignis, in fine conuerteretur uel in terram uel in ignem. Oportet ergo ponere aliquod medium inter aquam et ignem quod participet aliquam proprietatem utriusque, et ita necesse erit ponere quatuor elementa. Et ideo dixit Plato, Inter omnes numeros cubicos est ponere duos numeros medios qui in eadem proportione se habent ad extrema. Ergo inter quelibet duo elementa extrema erit ponere duo elementa media, que in eadem proportione se habent ad extrema. Et est numerus cubicus qui prouenit ex ductu alicuius numeri in se ipsum bis, unde primus numerus cubicus est bis duo bis, hoc est, octo; et secundus est ter tria ter, hoc est, ; et inter istos duos numeros est ponere duos medios qui in eadem proportione se habent ad extrema, ut et . Isti enim omnes numeri se habent in sesquialtera proportione, quia quilibet maior continet minorem semel et eius medietatem. Sic est in elementis, nam, sicut dicit Boetius, Omnia que a primeua rerum origine processerunt ratione numeri sunt formata. Secundo notandum est de situ elementorum. Omne elementum aut est summe graue aut est summe leue aut respectiue graue aut respectiue leue. Si sit summe graue, sic est in centro mundi ut terra, quia non est aliquis punctus ita remotus a loco rei leuis sicut centrum. Si sit summe leue, sic est sub celo ultimo, quoniam ille locus est altior sub celo. Si uero respectiue grauis, tunc est super terram ut aqua. Si sit respectiue leuis, sic est sub igne et super aquam ut aer. Tertio nota quod omnia elementa orbiculariter circumdant terram ex omni parte nisi aqua, cuius rei triplex potest esse ratio. Una uoluntas diuina propter uitam animalium saluandam. Alia siccitas terre imbibens partes aque, ut habetur in De generatione et corruptione, Nisi terra esset permixta cum aqua, decideret in puluerem. Tertia est influentia stellarum, ut coniunctio aliqua super aliquam partem terre efficit ipsam siccam, cuius signum est quoniam loca que solebant esse plena aquis modo sunt desiccata. Quarto nota quod ignis et aer orbiculariter mouentur circa terram, et hoc probat Alpetragius, quia stella comata existens in aere mouetur motu firmamenti, quare aer deferens ipsam mouetur. Consimili ratione certum est de igne. Item quinto notandum quod quodlibet elementum habet duas qualitates, unam essentialem, aliam accidentalem, unde caliditas in igne est essentialis, siccitas accidentalis; humiditas in aere est essentialis, caliditas accidentalis; frigiditas in aqua est essenti alis, humiditas accidentalis; siccitas in terra est essentialis et frigiditas accidentalis. In quibusdam elementis qualitas essentialis est magis manifesta quam accidentalis, ut in igne caliditas magis manifesta est quam siccitas. In quibusdam qualitas accidentalis est magis manifesta, ut humiditas aque est magis manifesta quam frigiditas. Item nota quod due qualitates sunt actiue, ut calidum et frigidum, et due passiue, ut humidum et siccum. Et due mouent a centro ad circumferentiam, ut calidum et humidum, due uero econtra, ut frigidum et siccum. Item nota quod illa elementa que multum habent de forma non possunt amittere qualitates actiuas sine eorum corruptione, ut ignis caliditatem; sed illa elementa que multum habent de materia possunt amittere, ut aqua frigiditatem, sine eorum corruptione. Item nota quod elementum secundum sui partes est transmutabile, secundum uero suam totalitatem est ingenerabile et incorruptibile. Item nota quod simplex dicitur duobus modis. Uno modo opponitur compositioni, et sic elementa non sunt simplicia. Alio modo opponitur mixtioni, et sic elementa sunt simplicia, quia non sunt mixta. Item de parte mundi etherea notandum quod materia corporum supercelestium est materia lucida pura que nulli subiecta est transmutationi que possit uariare substantiam rei. Et stella que est in orbe non differt ab orbe nisi in maiori aggregatione lucis et minori, et in maiori densitate et minori, unde stella est aggregatio lucis in orbe cum maiori densitate orbis. Sed questio posset esse utrum spera ignis sit, et uidetur quod non, quia, si esset ignis in sua spera, aut esset carbo aut flamma aut lux. Non carbo, quia carbo est in materia terrestri. Non flamma, quia flamma est in materia aerea. Non lux, quia, si esset lux, luceret. Nunc autem non lucet, quare nulla species ignis erit ibi. Item cum corpus celeste nec sit calidum nec frigidum, non uidetur quod possit corpus calidissimum continuari cum illo corpore, quod nullo modo est calidum, quare ignis non est sub spera lune, ut uidetur. Item cum aer sit propinquior celo quam terra, et cum in terra maior est calor quam in aere, ergo uidetur quod ignis, cum magis appropinquat celo quam aer, quod sit frigidior quam aer, et si hoc, non erit ibi ignis. Solutio: dico quod ignis in sua spera est lux sed tamen non in materia propria nisi sit sibi data materia aliunde, nec etiam comburit. Nec sequitur quod si sit lux quod luceat, quia lux dicitur habitum et non actum, sicut non sequitur: est risibilis, ergo ridet. Ad secundum dicendum quod corpus celeste non est calidum in se nec recipit ab aliquo calido sibi continuo calorem, sed solum effectiue est calidum, unde motu suo inflammat corpora que sunt sub eo, nec tamen ab illis corporibus inflammatis inflammatur. Ad tertium dicendum quod non sequitur quod, si ignis sit propinquior celo quam aer, quod sit frigidior, quia diuersimode causatur calor in igne et in terra, quoniam in igne causatur calor ex motu celi, in terra ex reuerberatione radiorum, ut postea patebit. Quarum quidem duo sunt motus. Dictum est supra de partibus mundi. Hic intendit auctor tractare de proprietatibus illarum partium, et diuiditur hec pars in septem partes. In prima parte determinat de proprietatibus celi, in secunda de proprietatibus terre et hoc quantum ad figuram, in tertia de proprietatibus aque, in quarta de proprietatibus terre quantum ad situm, in quinta de proprietatibus terre quantum ad quantitatem, in sexta de proprietatibus terre quantum ad immobilitatem, in septima de proprietatibus terre quantum ad mensuram. Secunda ibi, Quod autem terra sit rotunda. Tertia ibi, Quod autem aqua. Quarta ibi, Quod autem terra sit in medio. Quinta ibi, Illud idem signum est. Sexta ibi, Quod autem terra in medio omnium. Septima ibi, Totius autem orbis terre ambitus. Prima tres sunt de presenti lectione. Prima pars habet tres, nam primo dicit quibus motibus celum mouetur; secundo probat quod celum moueatur, ut ibi, Quod autem celum uoluatur; tertio determinat de figura celi, ut ibi, Quod autem celum sit rotundum. Et illa secunda habet quatuor partes, nam primo probat per unam rationem, secundo per aliam, tertio per aliam, quarto per aliam. Secunda ibi, Comoditas. Tertia ibi, Necessitas. Quarta ibi, Item dicit Alfraganus. Tunc sequitur secunda pars principalis et habet duas partes, quia primo probat quod terra sit rotunda per unum signum, secundo per aliud, ibi, Quod etiam tumorem habeat. Tertia pars principalis similiter diuiditur in duas. In prima probat quod aqua sit rotunda per unum signum, in secunda per aliud cum dicit, Item cum aqua sit corpus homogeneum. Sententia prime partis hec est. Spere celestes habent duos motus, unum ab oriente in occidentem infra diem et noctem semel circa totam terram a puncto ad punctum supra polos mundi. Et isto motu mouentur omnes nouem spere motu uniformi et continuo raptu prime spere et ab aliquo uno motore, qui est intelligentia ad hoc deputata, que uocatur anima mundi. Alius est motus in octo speris celestibus solum ab occidente in orientem diuersis motibus supra polos zodiaci. Et iste est duplex pro certo quamuis non ponatur in littera nisi unus. Unus est motus ab occidente in orientem ipsarum octo sperarum. Alius est motus stellarum in speris. Primus motus ab occidente in orientem est uniformis, in omnibus centum annis uno gradu. Sic enim mouentur omnes spere octo secundum opinionem Ptholomei ab intelligentia una, sed aliter secundum opinionem Thebit, ut postea patebit. Alius est motus ab occidente in orientem stellarum in speris, et iste non conuenit stellis fixis, quia ille non habent alium motum a motu spere, sed solum conuenit septem planetis. Et isto motu mouentur planete contra motum sperarum sicut musca contra motum rote. Et hoc modo quilibet planeta habet suum motorem proprium, scilicet intelligentiam aliquam. Et hoc modo Saturnus complet motum sui circuli in annis, Iupiter in , et sic de aliis, ut patet in littera. Sententia secunde partis patet uiso quid sit mundus architypus. Est enim forma exemplaris mundi existens in mente diuina ante mundi creationem ad cuius similitudinem mundus fuit creatus. Et cum iste mundus fuit in mente diuina, et illud quod est in deo est idem cum deo, ut uult Augustinus, ergo sicut deus non habuit principium nec finem, sic nec iste mundus. Figura autem sine principio et fine est circularis, ergo etc. Et dicitur ab archi, quod est princeps, et tipos, quod est figura, quasi princeps figurarum. Sententia tertie partis patet intellecta expositione huius uocabuli, ysoperimetrum, et dicitur ab idos, quod est forma, et peri quod est circa, et metros, quod est mensura, quasi omnium formarum circularium mensurabilium maxima. Quod patet, quia, si fuerunt due linee equales et ex una fiat quadratum et ex alia circulus, plus continebit circulus quam quadratum. Sententia aliarum partium satis patet. Ad euidentiam huius lectionis notandum primo quid mouet celum, secundo quare celum mouetur, tertio quare contrariis motibus mouetur. Primo ergo notandum quod duplex est motor celi, coniunctus et separatus. Separatus est causa prima. Coniunctus est aliqua intelligentia deputata ad mouendum celum, et iste est duplex. Est enim quidam qui mouet omnes speras ab oriente in occidentem et est anima mundi, et est quidam motor qui mouet motibus contrariis et isti sunt motores plures secundum pluralitatem motuum ab occidente in orientem, unde quilibet planeta habet suum proprium motorem. Secundo notandum quod quadruplexs est ratio quare celum continue mouetur. Prima est ut assimiletur creatori, ideo continue mouetur ut possit acquirere illud quod appetit, et quia numquam acquiret illud totaliter, ideo numquam cessabit moueri. Secunda ratio est continuatio caloris in hiis inferioribus. Calor enim naturalis, qui est principium uite, stare non posset sine beneficio caloris celestis. Et quia calor iste acquiritur per motum, ideo continue celum mouetur. Tertia ratio est motus. istorum inferiorum, quia sine motu celi non posset hic inferius aliquid moueri. Quarta ratio est influentia uirtutis stellarum in diuersas partes terre. Si enim celum staret, tunc stella existens in celo solum influeret uirtutem suam in unam partem terre, et tunc effectus qui, esset in una parte terre non esset in alia parte, quod est inconueniens ualde. Item mouetur diuersis motibus ad hoc quod in diuersas extensiones terre fiat influentia. Per motum enim quem habet celum ab oriente in occidentem fit influentia in extensionem terre que est ab oriente in occidentem. Per motum contrarium fit influentia uirtutum stellarum in illam extensionem terre que est a septentrione in meridiem. Et sic patet ratio quare mouetur celum diuersis motibus. Item nota quod stella influit dupliciter, per motum et per radium. Per motum influit calorem, per radium influit calorem et uirtutem. Influit enim calorem per reflexionem radiorum ad superficiem corporis solidi. Influit etiam uirtutem per eundem radium. Item notandum quod diuersas habent influentias planete et stelle fixe, quoniam stelle fixe habent ordinare res inferiores quantum ad figuras et liniationes partium, unde non est hodie aliqua figura in istis inferioribus quin eadem in similitudine et uirtute reperiatur in octauo celo. Nam Scorpio existens in celo scorpioni existenti in terris dominatur, ut uult Ptholomeus. Sed planete habent dominium super motum et uirtutem omnium istorum inferiorum. Item nota quod proprietates septem planetarum tales sunt. Saturnus est frigide et sicce nature; Iupiter, calide et humide nature; Mars, calide et sicce nature adustiue; sed sol calide et sicce nature, que quidem caliditas est plena uita; Uenus, frigide et humide nature humiditate aerea; Mercurius, cum calidis calidus, cum frigidis frigidus, unde sequitur naturam illius cum quo coniungitur; luna, frigide et humide nature humiditate aquea plus quam aerea. Sed mirum est qualiter in celo possunt esse ille qualitates. Sed intellige quod ille qualitates possunt esse in aliquo tribus modis: aut qualitatiue et formaliter, aut significatiue, aut effectiue. Primo modo sunt ille qualitates in corporibus elementaribus; secundo et tertio modo possunt esse in corporibus supracelestibus. Sicut enim uult Auerroys in libro De substantia orbis, sicut non omne illud quod nigrificat est nigrum, quia, si ita esset, tunc esset procedere in infinitum, sic nec omne quod calefacit est calidum, sed oportet ponere primum quod calefacit et non est calidum, ut corpus celeste quod motu suo inflammat et calefacit corpora que sunt sub eo. Item sciendum quod istorum planetarum quidam sunt beniuoli, quidam maliuoli, et quidam indifferentes. Maliuoli sunt ut Saturnus et Mars et dicuntur infortunati. Beniuoli sunt ut Iupiter, Uenus et luna. Sol uero per coniunctionem est malus, per aspectum bonus. Mercurius cum bonis bonus, cum malis malus. Item sciendum quod Saturnus significat hominem melancolicum, cum dominatur in natiuitate alicuius, et est masculinus et attestatur supra humores melancolicos et supra senectutem. Iupiter attestatur supra complexionem sanguineam et de etate significat iuuentutem uersus eius principium et uitam et letitiam, ueritatem et religionem et patientiam et omne preceptum pulcrum, et ex figuris hominem album habentem ruborem in facie, ut dixit Messahala, et est planeta masculinus. Mars est masculinus et ex etatibus significat medium iuuentutis, et supra complexionem colericam et bellum et omne magisterium igneum, et ex ymaginibus hominum hominem rubeum habentem capillos rufos et faciem rotundam. Sol est masculinus et significat regimen magnum et animam uitalem et lumen et splendorem, et habet finem iuuentutis et ex figuris hominum eum qui habuerit colorem inter croceum et nigrum, id est, fuscum rectum cum rubore, breuis stature, qui est crispus, caluus, pulcri corporis. Uenus est femina et est significator mulierum et uxorum et totius iuuentutis. Et ex figuris hominum significat hominem album trahentem ad nigritudinem, pulcri corporis et capillorum, faciem habentem rotundam et habentem paruam maxillam et oculos rotundos. Mercurius est masculinus et significat dilectionem concubinarum et ex operibus opera que generant cognitionem et philosophiam et studium et scientiam et scripturas et iuuentutem, et ex figuris hominum hominem non multum album nec nigrum habentem longos digitos. Luna est femina et significat complexionem flegmaticam, et significat etatem puerilem et initium crescendi, et ex operibus legationes et mandata, et ex figuris hominum hominem cum facie rotunda et pulcrum statum. Sed nunc queritur utrum cessante motu celi posset esse motus in istis inferioribus, et uidetur quod sic, quia, si celum quiescet, quies est, et si quies est, tempus est, cum omnis quies est in tempore, et si tempus est, motus est, cum tempus sit mensura motus. Ergo quam uis celum non moueatur, adhuc erit motus. Item, posito quod quiescente celo sit lapis molaris in aere, tunc quero utrum iste lapis moueatur aut quiescat. Non quiescit, probo, quia graue non prohibitum existens superius non mouetur deorsum, quod est impossible, quia, si forma grauis mouet graue, ut uult Aristoteles et eius commentator, cum hoc graue habeat suam formam et iterum est medium per quod fiat motus, patet igitur quod graue est non prohibitum. Item moueatur celum et incipiat quiescere, tunc accipiatur ultimum instans sui motus. Iterum celum incipiat moueri, tunc accipiatur primum instans istius motus. Sed inter quelibet duo instantia cadit tempus medium, ergo est aliquod tempus medium in illo instanti in quo celum non mouetur. Sed tempus non est sine motu, ergo cessante celo moueri adhuc erit motus. Contrarium tamen uult Aristotles in libro Metheororum et pluribus aliis locis quod motus celi est causa omnis motus. Ad hanc questionem dico quod, si celum non moueretur, nihil aliud posset moueri, cum motus celi sit causa cuiuslibet motus. Et ad primum dicendum et ad secundum quod ponere quod celum non moueatur est priuare celum sua forma, ut uult Auerroys in libro De substantia orbis. Unde ponitur impossibile, et non est mirum si sequatur impossibile. Uel aliter dicendum ad primum quod duplex est quies: quedam que est priuatio motus cuiuslibet, et talis non est in tempore; quedam que est priuatio particularis motus, et talis est in tempore. Ad secundum dicendum quod facta illa positione prohibetur graue ne descendat a medio quod subito condensatur de necessitate cessante celo moueri, quare non potest graue ulterius moueri. Ad tertium dicendum quod illa duo instantia sunt diuersorum temporum ets diuersorum continuorum et inter diuersas instantia diuersorum continuorum non oportet quod cadat tempus medium sed inter instantia eiusdem continui, quare obiectio non ualet. Quod autem terra sit in medio firmamenti. In ista parte intendit auctor determinare de quadam proprietate terre quantum ad situm, ostendens quod terra sit in medio firmamenti, primo per unum signum, secundo per aliud cum dicit, Si enim terra magis accederet. Tunc sequitur illa pars, Illud idem est signum, in qua determinat de proprietate terre quantum ad eius quantitatem, ostendendo quod eius quantitas sit insensibilis respectu celi, et hoc ostendit per tria media. Secundum incipit ibi, Item intelligatur superficies plana. Tertium medium incipit ibi, Item dicit Alfraganus. Tunc sequitur illa pars, Quod autem terra in medio omnium, in qua ipse probat quamdam proprietatem terre quantum ad immobilitatem, ostendendo quod terra ita sit in medio firmamenti quod non moueatur ab illo loco. Et hoc probat per dua media. Secundum incipit ibi, Item quicquid mouetur a medio. Tunc sequitur illa pars, Totius autem orbis ambitus, in qua docet mensurare terram, et illa pars habet duas partes. Primo docet mensurare circuitum terre; secundo docet mensurare diametrum terre, ut ibi, Ex hiis autem. Et hec est sententia lectionis in generali. Sententia totius lectionis plana est preterquam duarum ultimarum partium. Unde sententia penultime partis est quod si aliquis uelit mensurare terram ipse existens in aliqua ciuitate, ut uerbi gratia Parisius, uideat in claritate noctis altitudinem poli per ambo foramina pennularum que sunt in quadrante uel in astrolabio, et inueniet Parisius altitudinem poli graduum. Postea ille idem homo procedat uersus septentrionem secundum uiam rectam ad aliquem locum donec inuenerit altitudinem poli maiorem quam Parisius per unum gradum. Postea mensuret spatium inter Parisius et illum locum et inueniet 700 stadia. Cum igitur circulus terre et circulus celi sint supra idem centrum, ut patet hic in figura, et quando duo circuli sunt supra idem centrum, quot sunt partes in maiori, tot sunt partes in minori, licet non equales, ergo cum 700 stadiis in terra respondeat unus gradus in celo, ergo quot sunt gradus in celo, totiens sunt tot stadias in terra. Sed trecenti et sexaginta gradus sunt in celo, ergo trecenties et sexagesies sunt septingenta stadia in terra. Sed trecenties et sexagesies septingenta stadia sunt ducenta et quinquagenta duo milia stadiorum. Et intellige quod cosmimetra uocatur ille qui est mensurator mundi a cosmos, quod est mundus, et metros, quod est mensura. Mediclinium uocatur linea siue regula que transit per medium astrolabii ubi sunt due tabule perforate. Ad intelligentiam ultime partis nota quod primo debes notare duas regulas, quarum prima est quod omnis circulus continet diametrum ter et eius septimam partem, et per hanc regulam habita mensura diametri habetur mensura circuli. Secunda regula est quod habita mensura circuli debeo remouere uicesimam secundam partem, et postea remanentis tertia pars est quantitas diametri. Uerbi gratia, si circulus contineat uiginti duo pedes, debeo remouere unum pedem, qui est uicesima secunda pars, et postea accipere tertiam partem de uiginti et uno pede, et sunt septem. Tunc diameter erit septem pedum, et per hunc modum fit operatio in littera. Fit ergo operatio sic. Accipe quantitatem ambitus terre, et est 252,000 stadiorum. Postea diuide istum numerum per 22, et exibit 22a pars in diuisione, scilicet 11,454, et remanebit 12 post diuisionem. De istis 12 non potes accipere 22am partem in integris. Oportet ergo quod pro integris accipias dimidia. Duodecim autem integra ualent 24 dimidia. 22a pars est unum dimidium, quoniam duo dimidia abiciantur, non enim uis est de illis, cum20 sint minus medietate de 22. Quare habeo quod 22a pars dicti numeri erit 11,454 et dimidium unius. Istam 22am partem aufer ab ambitu terre, et remanebit talis numerus, 240,545 et dimidium unius. Istius numeri accipias tertiam partem, diuidendo per tria, et exibit unus numerus talis post diuisionem, 80,181, et remanet unum dimidium et duo stadia post 13. E om licet non equales. diuisionem. De duobus stadiis facias 4 dimidia stadia, et habebis 4 dimidia stadia et plus unum dimidium, et erunt 5 dimidia. De illis 5 remoueas tria dimidia stadia et illorum trium remoue unum dimidium, et est tertia pars. Remanent duo dimidia que ualent unum stadium. Illius stadii accipias tertiam partem, 23 et sic accepisti tertiam partem totius numeri et habebis quod diameter terre continebit 80,181 et dimidium et tertiam partem unius. Hec est sententia huius partis. Circa istam lectionem notandum adhuc de quibusdam proprietatibus planetarum. Et sciendum quod ordinatum est per uirtutem creatoris in prima constitutione mundi ut planete septem qui per motus suos et sua lumina mouent has naturas inferiores secundum ordinem situs sui in horis succedentibus augmentent uirtutes suarum operationum. Omnis igitur planeta in manifestatione sui operis dominatur in prima hora diei illius qui ab illo planeta denominatur, ut in prima hora diei lune dominatur luna, in secunda Saturnus, in tertia Iupiter, et sic continue computando accidit secundum istam computationem quod tertius planeta dominatur in ultima hora diei lune, ut Iupiter. Quare in prima hora diei Martis dominabitur Mars, in secunda sol, in tertia Uenus, et sic continue computando secundum formam prius dictam. Et incipe computare horas inequales a solis ortu secundum sententiam Alkabicii. Item notandum quod principatus istorum planetarum in conceptione humana est quod primus mensis ab hora conceptionis est Saturni, secundus uero est Iouis, tertius Martis, quartus solis, quintus mensis est Ueneris, sextus est Mercurii, septimus est lune. Octauus iterum est Saturni, et ideo non uiuit qui nascitur in octauo mense, eo quod sub potestate Saturni natus sit. Item nota quod planete disponunt uitam nati post natiuitatem hoc modo. Luna incipit disponere a natiuitate pueri secundum quantitatem annorum nutritionis, qui sunt quatuor, deinde Mercurius per alios quatuor, deinde Uenus per 8, deinde sol per 19, post Mars per 15, post Iupiter per 12, post Saturnus usque in finem uite. Item notandum quod prima hora uniuscuiusque diei est masculina et similiter prima hora noctis. Secunda est feminina, tertia est masculina, quarta est feminina, et sic continue computando usque in finem. Item notandum quod Saturnus habet dominium super morbos flemmaticos, uiscosos et melancolicos, congelatos, acutos, ut supra lepram, cancros, morpheam et podagram et huiusmodi. Et Iupiter habet dominium super omnem infirmitatem ex sanguine que non fuerit superflua extra naturam nec ex sanguine adusto conuertibili. Mars habet dominium super febres calidas et frenesim ex sanguine et pustulas sanguineas, ut impetiginem et rubedinem corporis cum asperitate et feditate. Sol habet dominium super egritudines calidas et siccas. Uenus habet dominium super egritudines frigidas et humidas que accidunt circa membra genitalia. Mercurius habet dominium super infirmitates anime, scilicet cogitationes horribiles, inquietudines, dubitationes et cetera consimilia. Luna habet dominium super guttam et morbum caducum et uultus tortionem et membrorum coniunctionem et quicquid fuerit in similitudinem frigoris et humiditatis. Item de luna adhuc notandum quod prima quadra lune est humida, secunda est calida, tertia est sicca, quarta est frigida secundum Alkabicium. Item nota quod in prima quadra lune omne humidum augmentatur, in secunda diminuitur, in tertia crescit, in quarta decrescit. Hoc autem sane est intelligendum quod crescente luna crescit omne humidum fantastice non autem secundum ueritatem. Luna enim operatur per duplicem radium, quia operatur per radium proprium et quando sic operatur augmentat omne humidum in ueritate. Hoc autem est cum minus habet de lumine solis post coniunctionem, non autem ante coniunctionem propter combustionem eius a radiis solis. Et quanto magis emittit nobis de radio solis, tanto magis facit ebullitionem in humido et fantasticam apparitionem. Calidi enim est facere ebullitionem et fantasticam apparitionem. Huiusmodi autem fantasticam apparitionem considerant medici quando dicunt quod crescente luna crescit omne humidum. Et si quis querat a me quomodo luna per radium solis potest facere ebullitionem in humido, cum sol per sui lumen hoc non possit facere, ego puto quod lumen solis, cum recipitur in luna, alteratur quodommodo mediante uirtute lune secundum quod dicitur, Omne recipiens mutat receptum ad sui naturam. Non tamen omnino mutatur ad naturam lune, sed luna tamquam mediante instrumento sibi apto operatur in omne humidum sibi subiectum sicut effectus subicitur cause. Item notandum secundum Ptholomeum in Centiloquio quod sol est origo uirtutis uitalis, luna uirtutis naturalis, Saturnus uirtutis retentiue, Iupiter uirtutis uegetabilis, Mars irascibilis, Uenus concupiscibilis, Mercurius discretiue. Unde Mars, Mercurius et Uenus habent significare supra mores in natiuitate pueri. Item notandum quod luna et alii planete habent dominium fortius super res inferiores quando sunt in auge sui circuli quam quando sunt in opposito sue augis. Cuius causa est quia, quando stella est in auge sui circuli, uelocius mouetur, et quanto uelocius mouetur, fortius influit in hec inferiora. Et forte, si loquamur de influentia que fit per radium, tunc fortior est influentia quando stella est in parte inferiori eo quod tunc radius est breuior. Horum autem circulorum etc. Hic incipit secundum capitulum in quo auctor determinat de istis circulis materialibus significantibus circulos intelligibiles in celo, et diuiditur illud capitulum in duas partes, quoniam in prima parte diffinit circulum maiorem et minorem, in secunda prosequitur de istis circulis, et incipit pars secunda ibi, Inter circulos uero maiores. Et illa secunda diuiditur in duas partes, quoniam in prima determinat de circulis maioribus, in secunda de minoribus, et incipit secunda pars ibi, Dicto de sex circulis maioribus. Prima pars adhuc diuiditur in quatuor partes, quoniam in prima parte determinat de primo circulo maiori, in secunda de secundo, in tertia de duobus simul, in quarta de aliis duobus. Secunda incipit ibi, Est et alius circulus in spera. Tertia incipitsa ibi, Sunt duo alii circuli. Quarta incipit ibi, Sunt iterum alii duo circuli maiores. Prima pars est presentis lectionis et diuiditur in quinque partes, quoniam in prima parte diffinit circulum equinoctialem. In secunda, ut ibi, Et dicitur equinoctialis, dat tres nuncupationes istius cum suis causis. Et in tertia parte ponit quoddam notabile, ut ibi, Unde sciendum quod primus motus. In quarta parte determinat de polis mundi et primo de polo artico, ut ibi, Dicitur etiam cingulus primi motus. In quinta part determinat de alio polo, scilicet de antartico, cum dicit, Polus autem ei oppositus. Et sic sunt sex particule in presenti lectione in generali. Sententia uero in speciali satis patet. Tamen ad euidentiam quarte partis sciendum quod duplex est mundus, scilicet maior et minor. Maior mundus dicitur macrocosmus. Minor mundus dicitur microcosmus, ut homo, et dicitur a micros, quod est minor, et cosmus, mundus. Unde illud notabile uult dicere quod sicut in homine est duplex motus, scilicet rationabilitatis et sensualitatis secundus est quando succumbit ratio et dominatur sensus, primus econtra quando dominatur ratio et succumbit sensus sic uult dicere quod duplex est motus in maiori mundo ad similitudinem huius mundi minoris. Sententia aliarum partium satis patet. Ad euidentiam materie superius tacte adhuc notandum quod quando planeta in suo epiciclo est directus, est fortioris influentie et uirtutis; quando autem est stationarius uel retrogradus, est debilioris uirtutis. Quid autem hoc sit dictum in fine huius tractatus patebit. Item notandum quod duplex est coniunctio planetarum, superior et inferior. Coniunctio superior est trium planetarum superiorum. Coniunctio inferiorum est quatuor planetarum inferiorum. Item notandum quod coniunctio superior quadruplex est, scilicet coniunctio maxima et maior et minor et media. Coniunctio maxima est quando coniunguntur tres planete superiores, et hec coniunctio secundum Messahallam significat res maximas atque maxime mirandas propter tarditatem motus eorum. Et si istam coniunctionem aspexerit sol, significabit ista coniunctio destructionem sectarum et regnorum et eorum mutationem secundum quantitatem fortioris eorum, et significat prophetiam et destructionem quorundam climatum. Et si coniuncti fuerint isti tres in casibus suis, significabunt siccitatem et terre sterilitatem, nisi sint fortunati. Et si fuerit ista coniunctios in signo igneo, significabit terre sterilitatem. Et in signo aquatico, pluuie multitudinem, et in aereo uentorum fortitudinem, et in terreo frigoris superfluitatem. Et si fuerit coniunctio in signis masculinis, significabit detrimentum animalium masculinorum. Coniunctio maior est coniunctio Saturni et Iouis, et hec coniunctio significat sectas nouas. Et si Iupiter fuerit fortior, significabit bonum; si Saturnus, significabit detrimentum atque tribulationem. Et coniunctio eorum in signis igneis significat siccitatem et terre sterilitatem, similiter in signis aereis. In aquaticis uero significabit inundationem pluuiarum ac pestilentie, nisi fuerint impediti. Coniunctio minor est coniunctio Martis et Iouis, et hec significat pluuias et niues et corruptionem aeris atque guerram. Et si fuerit ista coniunctio in ascendente anni uel in aliquo angulorum, significabit commotionem et diuersitatem rerum, nisi eos aspexerit fortune. Coniunctio media est Martis et Saturni, et hec significat bella atque guerras atque contrarietates. Et coniunctio eorum in aliquo angulorum anni significat contrarietatem diuitum uel regum, et durabit res donec iungantur alia uice. Et coniunctio eorum in signis igneis significat siccitatem et sterilitatem terre, in aereis uentos, in aquaticis pluuias, in terreis gelu. Ista sufficiant de coniunctionibus superioribus. Preter has autem coniunctiones superiores sunt quedam coniunctiones inferiores, inter quas magis manifeste sunt coniunctiones lune cum aliis. Sciendum est igitur quod si luna coniungatur cum Saturno, tunc ipsa est infortunata nec est tunc bonum dare medicinas nec aliquod opus incipere cuius queritur bonitas finis. Et tunc attestatur talis coniunctio super mutationem aeris in nubes plures et sine pluuia, si fuerit coniunctio in mansione sicca; si in humida, significat pluuias magnas. Si uero luna coniungatur Ioui, tunc est fortunata. et tunc est bonum incipere omnia opera quorum queritur bonitas finis, maxime quando fuerit luna in medio celi uel in ascendente. Et si fuerit ista coniunctio in mansione sicca, significat serenitatem aeris; si in humida, significat quod rores fiunt et pluuie dulces sine tempestate. Si autem luna coniungatur cum Marte, tunc erit infortunata, nec est aliquo modo danda medicina. Qui tunc dat, salubrem non consequitur effectum. Et si fuerit coniunctio in mansione humida, nubes portendit inuolutas et commixtas cum tonitruis et coruscationibus, et plerumque sine ymbribus nisi fuerit coniunctio simul cum Ioue uel Saturno. Si fuerit coniunctio in mansione sicca, significat nubes sine pluuia croceas. Si autem luna coniungatur cum sole in mansione humida, et sol Saturno uel Marti applicetur, pluuiarum lapsus asperrimos et aquarum inundationes portendit, nubes etiam croceas et que cito dissoluuntur generat, et postmodum aerem serenum efficit. Si autem fuerit ista coniunctio in mansione sicca sine applicatione maliuolorum, nullam pluuiam fore ostendit, nec tunc dentur medicine. Item luna Ueneri applicans in mansionibus humidis ymbres futuros nuntiat, nec poterit hoc deficere, si stelle superiores lunam aspexerint. Si autem in mansione sicca fuerit coniunctio, et non fuerit applicatio cum superioribus, ymbrium cessat significatio. In ista etiam coniunctione luna maxime incipit esse fortunata, et tunc bonum est dare medicinas et uxores maritare et ipsas cognoscere, maxime cum fuerit luna in medio celi, et tunc crisis est frequentissime ad bonum, maxime si inceptio egritudinis fuerit quando luna fuerit fortunata. Si autem luna fuisset infortunata, id est, coniuncta cum maliuolis, frequenter erit crisis ad malum, nisi planeta maliuolus habuerit dominium super natiuitatem infirmi. Item si luna coniungatur cum Mercurio in mansione humida, celeres et continuos significat ymbres. Quod si Mercurius coniungatur cum planetis superioribus, pro pluuarium redundantia et assiduitate submersiones et ruinas admouet timendas. Quod si Mercurius applicetur Ueneri in mansione humida, pluuiarum habundantiam significat. Quod si Mercurius fuerit in domo sua, uentos maximos significat et motum aeris mirabilem, et tunc bonum est incipere scripturas et puerum ponere ad litteras et mittere nuntios, et rumores tunc dicti frequenter habent ueritatem. Item sciendum quod Mars et Mercurius maxime habent dominium super uentos, maxime quando coniunguntur cum sole et luna. Saturnus uero prohibet uentos, maxime si fuerit retrogradus. Item sciendum quod Mars maxime habet dominium super tonitrua et coruscationes, cum fuerit in dominio suo uel in coniunctione cum Ioue, unde dicit Albumasar quod aduentus ignium et assub et stelle comate maxime est ex dominio Martis uel cum fuerit in coniunctione cum Ioue. Item notandum quod septem isti planete habent dominium super omnia metalla, quia Saturnus habet dominium super plumbum, Iupiter es, Mars cuprum, sol aurum, Mercurius argentum uiuum, Uenus stagnum, luna argentum. Est et alius circulus in spera. Superius determinatum fuit de uno circulo maiori. In ista parte determinatur de alio circulo maiori, scilicet de zodiaco, et hec pars diuiditur in octo partes. Nam in prima parte auctor diffinit illum circulum; in secunda dat tres nominationes huius circuli, que incipit ibi, Et dicitur iste circulus zodiacus; in tertia loquitur de signis que sunt partes huius circuli et de partibus signorum, que incipit ibi, Nomina uero signorum; in quarta parte determinat de quantitate latitudinis huius circuli, que incipit ibi, Cum etiam omnis circulus in spera; in quinta parte remouet quendam errorem, ut ibi, Unde patet quod quidam mentiuntur; in sexta parte loquitur incidentaliter de linea ecliptica, que est pars huius circuli, ut ibi, Linea uero diuidens zodiacum; in septima parte determinat de partibus que sunt medietates huius circuli, ut ibi, Pars uero zodiaci que declinat; in octaua parte ponit quoddam notabile, ut ibi, Cum autem sol dicitur esse in Ariete, exponens quomodo intelligitur quod sol est in signo, et gratias huius ponit quatuor significationes signi. Hec est sententia huius lectionis in generali, in speciali littera satis patet. Ad euidentiam eorum que dicuntur in hac lectione sciendum est quedam de naturis signorum, et primo nota quod quatuor sunt triplicitates signorum. Aries igitur, Leo et Sagittarius faciunt primam triplicitatem et sunt calide et sicce nature, et unumquodque istorum est masculinum, diurnum, colericum, saporem amarum habens. Taurus, Uirgo et Capricornus faciunt secundam triplicitatem et sunt frigide et sicce nature sicut terra, feminina, nocturna. Gemini, Libra et Aquarius faciunt tertiam triplicitatem et sunt calide et humide nature sicut sanguis, et sunt masculina, diurna. Cancer, Scorpio et Pisces faciunt quartam triplicitatem et sunt frigide et humide nature sicut aqua, et sunt feminina, nocturna. Et hoc retinetur per hos uersus: {Architenens, Aries, Leo primam triplicitatem Efficiunt; Taurus, Capricornus, Uirgo secundam; Urnaque cum Geminis et Libra triplicitas sunt Tertia; sed Piscis, Cancer et Scorpio quarta.. Ignea prima datur, terrena secunda probatur, Tertia sanguinea credatur, aquatica quarta.} Item sciendum quod unumquodque signum diuiditur in tres facies, nam si unumquodque signum diuidatur in tres partes equales, prima pars de illis tribus, que continet decem gradus, dicitur prima facies, secunda pars dicitur secunda facies, tertia pars dicitur tertia facies, et sic intellige de quolibet signo. Item notandum quod unumquodque istorum signorum habet propriam significationem ex membris hominum. Aries habet ex corpore hominis caput et faciem. Taurus habet ex corpore hominis collum et gutturis nodum. Signum Geminorum habet ex corpore hominis humeros, brachia et manus. Cancer habet pectus, stomacum, costas, splen et pulmonem. Leon habet cor, latus, dorsum. Uirgo habet uentrem et interiora et diafragma et intestina.. Libra habet lumbos et inferiora uentris, umbilicum et pecten et anchas et uirilia et nates. Scorpio habet testiculos, uesicam, anum. Sagittarius solum habet femora. Capricornus habet genua. Aquarius habet crura usque ad inferiora cauillarum. Piscis habet ex corpore hominis pedes. Item sciendum quod duodecim sunt domus in zodiaco, que debent sic ymaginari. Intelligamus zodiacum diuidi in quatuor partes equales per circulum orizontis et circulum meridiei. Tunc sunt quatuor quarte in zodiaco, et quelibet quarta diuidatur in tres partes equales, tunc quelibet pars uocatur una domus. Principium uero prime domus est gradus ascendens in oriente, et post primam sequitur secunda, et post secundam tertia ab oriente usque ad angulum terre, et post sequuntur alie domus tres ab angulo terre usque ad occidentem, et ita iste sex domus debent yma ginari sub terra. Postea sequuntur alie tres ab occidente usque ad lineam meridiei, et sunt nouem. Postea sequuntur alie tres a puncto meridiei usque ad orientem, scilicet 10a, 11a, 12a, et sic debent ymaginari duodecim domus semper immobiles secundum istam dispositionem. Unde, sicut signa continue mouentur, sic etiam mutantur de domo in domum, unde signum quod in ortu suo fuit in prima domo incipit post ortum esse in 12a domo secundum celi reuolutionem. Alie autem sunt domus secundum quod planete habent quedam signa pro domibus, secundum quod postea patebit. Sunt autem alii duo circuli in spera. Hic incipit tertia pars istius capituli in qua determinat de aliis duobus circulis maioribus, scilicet de coluris, et diuiditur hec pars in duas. In prima determinat de primo coluro, in secunda de secundo, ut ibi, Alter quidem colurus transit. Prima diuiditur in tres partes, quoniam in prima dicit unde dicitur colurus; in secunda diffinit; in tertia exponit quatuor incidentaliter gratias predictorum, scilicet quid sit solstitium estiuale, quid sit zenith, quid sit solstitium hyemale, et que sint solis declinationes. Et incipit hec secunda pars ibi, Colurus igitur distinguens. Tertia ibi incipit, Unde primus punctus Cancri. Tunc sequitur illa secunda pars principalis in qua determinat de alio coluro et illa diuiditur in tres partes, quoniam in prima parte diffinit, in secunda exponit, in tertia ponit quosdam uersus ad sciendum solstitiorum signa. Secunda incipit ibi, Unde appellatur; tertia incipit ibi, Signa uero solstitiorum. Tunc sequitur quarta pars illius capituli ibi, Sunt iterum alii duo circuli etc., in qua determinat auctor de aliis duobus circulis in spera maioribus, scilicet de meridiano et orizonte. Et diuiditur in duas partes, quoniam in prima parte determinat de meridiano, in secundo determinat de orizonte. Pars secunda incipit ibi, Orizon uero est circulus. Prima pars diuiditur in tres partes, quoniam in prima diffinit meridianum, in secunda dat causam sue nuncupationis, in tertia ponit quoddam notabile. Secunda incipit ibi, Et dicitur meridianus; tertia ibi, Et notandum quod ciuitates. Tunc sequitur illa pars, Orizon uero est circulus, in qua determinat de orizonte. Et diuiditur in quatuor partes, quoniam in prima diffinit orizontem, in secunda ponit duas eius nominationes, in tertia diuidit orizontem, in quarta probat quamdam conclusionem. Secunda incipit ibi, Unde appellatur orizon; tertia ibi, Est autem duplex orizon; quarta ibi, Unde ex hiis patet. Et sic sunt quatuor partes principales in hac lectione, et quelibet habet tres partes preter ultimam que habet quatuor. Sententia in speciali satis patet. Ad euidentiam eorum que prius sunt tacta de signis adhuc est notandum de comparatione planetarum ad signa. Et primo sciendum est quod quilibet planeta habet uirtutem fortiorem in domo quam potest habere in celo. Est autem domus planete, de qua loquimur modo, secundum estimationem quorundam sapientum illud signum in quo planeta fuit creatus in principio mundi. Utrum autem hoc sit uerum uel non, non diffinio. Sol autem habet pro domo Leonem tantum, luna uero Cancrum. Omnes autem alii planete habent duas domos, quoniam Aries et Scorpio sunt domus Martis; Taurus et Libra, domus Ueneris; Gemini et Uirgo, domus Mercurii; Sagittarius et Piscis, domus Iouis; Capricornus et Aquarius, domus Saturni. Et planete secundum sententiam sapientum in istis domibus habent quinque fortitudines. Et sciendum quod sicut planeta in sua domo habet fortitudinem, sic in opposito sue domus habet detrimentum sue fortitudinis. Hoc autem totum patet per hos uersus: {Est tibi, Saturne, domus Eglocerontis et Urne; Inde Iouis dona, Pisces simul atque Chirona. Est Aries Martis et acute Scorpio partis; Libram cum Tauro Uenus ambit purior auro. Optinet Errigonem Stilbon Geminosque Latone; Cesserunt soli lune Cancer, Leo soli.} Item preter istas uirtutes4 planete habent alias uirtutes que dicuntur exaltationes planetarum.s Sol enim exaltatur in Ariete, Luna in Tauro, Saturnus in Libra, Iupiter in Cancro, Mars in Capricorno, Uenus in Piscibus, Mercurius in Uirgine, unde uersus: {Saturnus Lib., Iu. Can., Capri. Mars, Arie. sol, Pisce Uenus gaudet, Mer. Uirgine, lunaque Tauro. } Dicto de sex circulis maioribus etc. Determinatum est de circulis maioribus. Hic determinat auctor de circulis minoribus et diuiditur tota hec pars in septem partes, quoniam in prima parte auctor docet modum ymaginandi primum circulum minorem dando eius nominationes. In secunda parte docet modum ymaginandi secundum, in tertia tertium, in quarta quartum. In quinta probat unam conclusionem, in sexta aliam. In septima ponit tria notabilia iuxta predicta accidentia. Secunda pars incipit ibi, Sol iterum existens. Tertia incipit ibi, Cum autem zodiacus declinet ab equinoctiali. Quarta incipit ibi, Ille uero circulus quem describit alter polus zodiaci etc. Quinta incipit ibi, Quanta est etiam maxima solis declinatio. Sexta incipit ibi, Cum autem circulus articus secundum quamlibet sui partem. Septima et ultima incipit ibi, Notandum etiam quod equinoctialis cum quatuor circulis. Ista ultima diuiditur in tres partes secundum quod ponit tria notabilia. Secunda incipit ibi, Nota etiam quod paralelli quatuor. Tertia pars incipit ibi, Illa igitur zona que est inter duos tropicos. Hec est sententia in generali; in speciali satis patet. Ad euidentiam predictorum sunt hic quedam notanda et est uidendum hic specialiter de comparatione lune ad signa. Sciendum est igitur quod, cum luna fuerit in signis mobilibus, significat super mobilitatatem uel mutabilitatem rerum festinanter, et nihil durabile fit in eis, cum luna sit in ascendente. Intellige hoc et non errabis. Nec prolongabitur tempus illorum que tunc incipiuntur, et bonum est in eis seminare, emere, uendere et mulierem firmare. Hec omnia sub eis proficiunt, et infirmus isto tempore incipiens egrotare cito liberabitur, et ad bonum terminabitur egritudo, si luna fuerit fortunata, et fugitiuus tunc temporis reuertetur cito. Peregrinatio etiam utilis est in eis, et si quis promiserit tunc aliquid, non proficiet promissum, et rumores falsificantur in eis, similiter et sompnia. Non curet sub eis aliquis medicus, quoniam medicatio non erit firma, et non fundetur in eis fundamentum. Et breuiter omne quod inceperis in eis cuius stabilitatem uolueris non erit stabile, omne autem opus instabile et festinationis incipiatur sub eis. Et si luna fuerit in signis fixis, tunc est congruitas omni operi cuius stabilitas et prolongatio temporis queritur. Et utile est in eis edificare et nuptias celebrare postquam fuerit firmatio facta in mobilibus. Et qui irascitur in eis non poterit cito mitigari. Et si luna fuerit in signis communibus, quicquid tunc temporis inceptum in eis erit sepe reiteratum, et frequenter accidit in eis ingenium et deceptio. Et si capitur tunc fugitiuus, reddit ad fugam suam. Secundo et qui uadit in eis ads iudicem, non firmatur sententia nec iudicium. Nec tunc temporis incipiat aliquis ire cum naui. Et quando tunc moritur aliquis, tunc moritur post eum alius in proximo. Et mittere tunc pueros ad litteras bonum est. Ista est sententia Zael philosophi in libro de electionibus horarum. Et semper quando tu debes aliquid facere, sit luna in ascendente fortunata. Et cauendum est summo opere quod luna non sit impedita. Et sunt modi plures impedimenti eius secundum Dorotheum. Primus est quando luna est combusta prope solem per 12 gradus ante uel retro. Secundus modus est ut sit in oppositione solis. Tertius modus est si luna sit coniuncta cum malis, ut cum Saturno uel Marte, uel sit in aspectu malorum. Quot autem sint aspectus postea dicetur. Quartus modus impedimenti lune est ut sit in capite uel in cauda draconis uel prope per 12 gradus, qui sunt terminus eclipsis. Quintus modus est si sit in ultimis gradibus signorum qui sunt termini malorum. Sextus modus est ne sit in uia combusta, que est finis Libre et initium Scorpionis, et hoc est deterius quod sit ex impedimentis lune et maxime si fuerit de facto mulieris uel de uenditione uel emptione uel peregrinatione. Septimus modus est ut sit in oppositione domus sue. Octauus modus est cum fuerit Ueneri coniuncta. Plures autem sunt modi sed quoniam non sunt manifesti, ideo plures non pono. Signorum autem ortus et occasus. Superius determinauit auctor de circulis materialibus huius spere et de illis qui per istos intelliguntur. Nunc in hoc tertio capitulo determinat auctor de ortu et occasu signorum, et diuiditur illud in quatuor partes. Nam in prima parte determinat de ortu et occasu signorum, in secunda de diuersitate dierum et noctium, in tertia de illis que accidunt illis qui habitant in diuersis mundi partibus, in quarta determinat de diuisione climatum. Secunda incipit ibi, Notandum quod sol tendens a primo puncto Capricorni. Tertia ibi, Notandum autem quod illis quorum zenith. Quarta ibi, Ymaginetur quidam circulus in superficie terre. Primas diuiditur in duas partes: in prima determinat de ortu et occasu signorum quantum ad poetas, in secunda quantum ad astronomos. Prima pars est presentis lectionis et diuiditur in tres partes, quoniam in prima parte determinat de ortu et occasu signorum cosmice, in secunda de cronico, in tertia de eliaco. Secunda incipit ibi, Cronicus ortus siue temporalis est. Tertia ibi, Eliacus autem ortus. Ad euidentiam prime partis sciendum est de expositionibus uersuum qui habentur ibi, Candidus auratis. Et sciendum quod Uirgilius in Georgicis loquitur de tempore in quo homo debet seminare fabas et milium, et dicit quod hoc debet fieri in uere circa medium quando sol est in Tauro, qui quidem Taurus dicitur habere in se candidam dispositionem stellarum. Littera exponatur sic: Taurus candidus, id est, propter candidam dispositionem stellarum; cum cornibus auratis, id est, cum cornibus in quibus sunt stelle lucentes ad modum auri; aperit annum, id est, tunc incipit annus manifestari post eius principium, quod quidem principium anni secundum astronomos incipit in Martio, et in mense sequenti ingreditur sol principium Tauri, scilicet circa medium Aprilis. Et tunc incipit annus nobis manifestari, sicut patet in germinantibus et terre nascentibus, et tunc debemus seminare fabas et milium. Et hec est sententia huius uersus primi. Sententia secundi uersus preter primam dictionem non est de ista sententia, sed postea patebit. Postea sciendum est ad expositionem illius littere que sequitur, Ante tibi Eoe etc. Et est sciendum quod Uirgilius ibi loquitur de tempore in quo debemus seminare frumentum, et dicit quod hoc debet fieri in illo tempore quando sol est in Scorpione et quando Pleiades tendunt ad occasum cosmice. Cum enim sol est in Scorpione, tunc oritur Scorpio cosmice. Signum autem oppositum Scorpioni est Taurus, in quo sunt ille septem stelle que dicuntur Pleiades, et dicuntur gallice la pucenere. Et tunc ille septem stelle cum Tauro occidunt cosmice. Et exponatur sic: Atlantides, id est, Pleiades; Eoe, ad est, orientales; abscondantur, id est, tendunt ad occasum cosmice; quam committas debita semina sulcis, id est, quando semines frumentum. Hoc autem est in fine autumpni sole existente in Scorpione. Consequenter in alia parte loquitur de ortu cronico, id est, temporali. Et dicit quod illud signum uel stella que oritur immediate post solis occasum dicitur oriri cronice. Et ponit exemplum Ouidii de Ponto, et est sententia exempli talis, quod Ouidius, postquam positus fuit in exilium per quatuor annos conquerebatur de mora sui exilii et uoluit exprimere tempus anni in quo positus fuit in exilium, et non solum tempus anni, quoniam hoc fuit in autumpno sole existente in Scorpione, sed etiam uoluit significare tempus diei, quoniam hoc fuit in principio noctis, quando sol existens in Scorpione tendebat in occasum, et tunc oriebatur Taurus, ubi sunt Pleiades, cronice. Et ad significandum quod iste ortus fuerat iam factus quater, scilicet in quolibet anno semel, dixit: Pleias, hoc est, illa constellatio que est in Tauro; facit, id est, iam fecit. Et posuit in presenti, quoniam, licet illi quatuor anni fuissent iam preteriti, ad significandum tamen certitudinem illorum, quia fuerunt ita certi sibi ac si essent presentes, dixit: Facit orta quatuor autumpnos, id est, per quatuor. Per hoc uoluit significare quod positus fuit in exilium in autumpno et in principio noctis, quando Pleias oritur cronice. Postea loquitur de occasu cronico, qui fit in signo opposito illi signo quod oritur cronice, et ponit talem uersum Lucani: {Tunc nox Thessalicas urgebat parua sagittas}. Et sciendum quod illo modo non loquitur de occasu cronico sed potius de ortu nisi ex consequenti. Unde loquitur Lucanus de quodam tempore in quo sol fuit in Geminis uersus finem, et tunc, cum sol tendebat ad occasum in signo Geminorum, Sagittarius oriebatur cronice, et uoluit Lucanus significare paruitatem noctis tunc temporis. Dixit: Tunc, id est, illo tempore; parua nox urgebat, id est, cogebat ire ad ortum cronice; Thessalicas sagittas, id est, Sagittarium. Et per consequens supplere cogebat signum Geminorum ire ad occasum cronicum, in quo tunc temporis erat sol. Necessarium est quod sic exponatur littera, uel nihil erit dictum quod dicit auctor. Sequitur tertia pars lectionis in qua loquitur de ortu eliaco, id est, solari, ab elios, quod est sol. Et est ille ortus quando aliqua stella propter sui motus uelocitatem incipit pertransire solem uel econtra, et recedere a coniunctione cum sole et apparere nobis. Et ponit duo exempla auctorum. Primum est Ouidii in Fastis, scilicet: {Iam leuis obliqua subsedit Aquarius urna}. Et loquitur Ouidius de quodam tempore in quo fuerat sol in Aquario et, cum sol pertransiuit Aquarium, incepit signum Aquarii apparere et oriri eliace. Et exponatur littera sic: Urna Aquarius, id est, signum Aquarii; leuis obliqua, leuis dicitur propter facilem motum in ortu, quoniam cito oritur et paruum tempus ponit in ortu suo, cum est sol in ipso in yeme. Et dicitur obliqua quia ex obliqua recedit a tropico Capricorni uersus equinoctialem. Et appellatur illud signum duobus modis, scilicet hoc nomine, Aquarius, et etiam Urna, quoniam secundum Albumasar in libro suo de signorum naturis dicitur quod in Aquario est quedam ymago tenens duas urnas euersas in duabus manibus et cum utraque fundit aquas, et ideo uocatur illud signum Urna et Aquarius. Et alio nomine uocatur fusor aquarum illud signum. Subsedit iam, id est, sub radiis solis sedit prius, et per hoc significat eius ortum et recessum a radiis solis. Aliud exemplum ponit Uirgilii: {Gnosiaque ardentis descendit stella corone}. In isto uersu loquebatur Uirgilius in Georgicis de tempore seminandi frumentum et dixit quod hoc debet fieri cum sol est in Scorpione in fine autumpni. Tunc enim illa constellatio que dicitur stella corone, que est prope Scorpionem, non potest uideri propter radios solis, immo occidit eliace. Et exponatur sic: stella corone ardentis, que pro et; Gnosia, id est, Cretensis; descendit, id est, occidit sub radiis solis. Et sciendum quod secundum fabulas filia regis Cretensis, que uocabatur Adrianna uel Adrianne, habuit coronam in capite et illa stellificata fuit in celo et modo uocatur stella corone. Postea loquitur auctor de occasu eliaco et ponit exemplum prius dictum Uirgilii: {Taurus et aduerso cedens canis occidit astro}. Primus dictio huius uersus, scilicet Taurus, est de sententia uersus illius superius dicti, Candidus auratis. Sententia partis sequentis huius uersus est quod, quando sol est in Tauro, ubi est quedam stella que uocatur Canis, tunc illa stella occidit et cadit sub radiis solis et non potest uideri propter appropinquationem solis. Et exponatur littera sic: canis cedens, id est, dans locum soli; occidit, id est, cadit sub radiis solis; aduerso astro, id est, sole aduersante, hoc est, appropinquante ei. Hec est sententia lectionis et expositio littere. Ad euidentiam predictorum notandum quod quadruplex est aspectus signorum et etiam planetarum in signis, scilicet, oppositio, aspectus sextilis, quartilis et trinus. Aspectus oppositionis est ratione oppositionis, unde omne signum oppositum alteri in zodiaco respicit ipsum ex oppositione, et stelle similiter existentes in signis oppositis aspiciunt se isto aspectu. Sextilis aspectus est quando inter duas stellas siue planetas est sexta pars zodiaci, hoc est, duo signa, ut si Saturnus sit in principio Leonis et Iupiter in principio Libre, tunc aspiciunt se sextili aspectu. Quar tilis aspectus est quando inter duos planetas sunt tria signa, que sunt quarta pars zodiaci. Trinus aspectus est quando inter duos planetas sunt quatuor signa, que sunt tertia pars zodiaci. Item inter istos aspectus aspectus per coniunctionem est fortior. Item aspectus oppositionis est aspectus inimicitie. Similiter aspectus quartilis, trinus et sextilis sunt aspectus amicitie. Sequitur de ortu et occasu signorum prout sumunt astronomi. Superius determinatum est de ortu et occasu signorum quantum ad poetas, modo determinat quantum ad astronomos, et diuiditur hec pars in nouem partes. In prima ponit duas diffinitiones, scilicet quid est signum recte oriri et quid oblique. In secunda, cum dicit, Et sciendum quod in spera recta, determinat de ortu et occasu signorum in recta spera ponendo regulam unam. In tertia, cum dicit, Est autem regula, ponit secundam regulam et ponit quosdam uersus iuxta regulam ad sciendum que signa sint opposita. In quarta remouet quamdam instantiam, cum dicit, Et nota quod non ualet talis argumentatio. In quinta determinat de ortu et occasu signorum in spera obliqua ponendo unam regulam, cum dicit, Spera autem obliqua. In sexta ponit aliam regulam, cum dicit, Arcus autem qui succedunt Arieli usque in finem Uirginis. In septima ponit unam conclusionem, cum dicit, Ex hoc patet quod duo arcus equales etc. In octaua ponit aliam regulam, cum dicit, Regula quidem est. In nona ponit unam conclusionem, cum dicit, Ex predictis etiam patet quod dies naturales sunt inequales. Et sic sunt partes in hac lectione. Ad euidentiam tertie partis huius lectionis exponendi sunt illi uersus qui ponuntur ibi: quod Taurus et Scorpius in equali tempore oriuntur. Et per illud quod sequitur de secundo uersu uult dicere quod Aries et Libra habent oriri in equali tempore. {Aut Astrea iubet lentos descendere Pisces}, id est, Uirgo et Pisces ponunt equale tempus in ortu. Astrea, id est, uirgo filia Asteri regis que rapta in celum facta fuit unum de 12 signis secundum fabulas. {Par Geminis Chiron, idem quod Charchinus ardens Humidus Egloceros, nec plus Leo tollitur Urna.} Chiron, id est, Sagittarius, et fuit rex Ytalie, bonus sagittarius et magister Achillis, qui raptus fuit in celum secundum fabulas et factus unus de signis. Est par Geminis, id est, equale tempus ponit in ortu suo. Humidus Egloceros, id est, Capricornus ab egre, quod est capra, et ceron, quod est cornu, quasi caper cornutus. Idem, scilicet in ortu. Quod Carchinus ardens, id est, quod Cancer, sic dictus quia transit super Charchinem ciuitatem. Nec Leo plus tollitur, id est, ponit plus de tempore in ortu suo. Urna, id est, quam Aquarius. Ad euidentiam quarte partis notandum quod auctor ponit quamdam suppositionem falsam in illa parte, que omnino sustineri non potest. Ponit enim quod due quarte sunt equales et quod simul incipiant oriri, et semper maior pars oritur de una quam de alia, et tamen simul oriuntur, quod esse non potest, unde supponit quoddam falsum, quod semper maior pars in una quarta oriatur quam in alia, quod non est uerum. Immo in prima parte illarum medietatum uerum dicit quod semper maior pars oritur de una quam de alia. In alia uero medietate non est ita sed econtrario accidit, unde quanto sit augmentatio in una medietate quarte unius, tanto fit diminutio in alia medietate. Et istud patebit planius in quinta parte in spera obliqua, ubi dicit, Unde hic patet instantia manifestior. Certe uerum est hic patet in medietatibus manifestiori modo in spera obliqua quam prius patuit in quartis in spera recta. Sensibiliter enim ibi apparet quod in una medietate plus oritur de una quarta quam de alia, et de aliis duabus quartis eiusdem medietatis econtrario accidit. Ad euidentiam quinte partis notandum quod idem est hic iudicium de medietatibus quod prius fuit de quartis, quoniam medietates hic simul peroriuntur, sicut prius patuit in quartis. Et hic manifestius patet error suus quantum ad sensum, quoniam uult quod semper maior pars oriatur de una medietate quam de alia, et quod simul incipiant oriri, et tamen quod simul peroriantur, et hoc est manifestum impossibile et contra demonstrationem Aristotelis, libro Phisicorum. Si enim fuerint aliqua duo mobilia equalia spatia transeuntia et simul incipientia moueri et simul complentia motum suum, necessarium est quod illa duo equaliter moueantur, et quod unum non moueatur citius altero. Hoc enim docet nos doctrina phisicorum, et dato etiam quod doctrina hoc non doceret, tamen sensui manifeste pateret, quoniam in illa medietate que est a principio Arietis usque ad finem Uirginis semper maior pars oritur de zodiaco quam de equinoctiali, et hoc solum habet ueritatem in primis duabus quartis. In aliis autem duabus quartis econtrario accidit, ut sensui patet, quoniam semper plus oritur de equinoctiali quam de zodiaco, et ideo quantum fit augmentum motus in una quarta, tantum fit diminutio in alia quarta. Et ideo non est inconueniens, si simul peroriantur. Sententia aliarum partium satis patet. Notandum est hic ad euidentiam predictorum quod secundum Messahallam debet sapiens medicus inspicere ad partem corporis in qua fuerit egritudo et ad partem celi in qua fuerit luna. Quoniam, si fuerit egritudo in parte capitis, gutturis uel pectoris, curanda tunc est egritudo cum luna fuerit in Ariete, Tauro et Geminis. Et si fuerit egritudo in parte uentris aut pectine, curanda est cum luna fuerit in Cancro, Leone et Uirgine. Et si fuerit egritudo in stomaco, corde, epate, splene, curatur cum luna fuerit in Capricorno, Aquario et Piscibus. Si uero fuerit morbus in parte inferiori, ut in ano uel inferius, cura eam cum luna fuerit in Libra, Scorpione aut Sagittario, et sit luna iuncta fortunis, aucta lumine. Et cum uoluerit medicus curare aliquam egritudinem oculi, ut sit abscisio cum ferro, sit luna aucta lumine et iuncta fortunis. Et si aliquis uoluerit curare cum uentosis, sit luna deficiens lumine et minime iuncta fortunis, et sit Iupiter super terram in ascendente aut X aut XI aut IX et non coniungatur cum Marte. Et si hoc non potest fieri, cauendum est ne luna sit in signis terreis uel quod sit in coniunctione cum Marte. Et notandum diligenter quod Mars non sit in domo sua in curatione oculorum, et non solum oculorum sed etiam totius corporis. Nec scindatur aliquid cum ferro, cum luna fuerit in signo communi uel mobili. Et si aliquis uoluerit dare medicinam euacuatiuam, sit hoc cum luna fuerit in signis aquaticis in ascendente. Unde Ptholomeus, Signa quidem in accipiendo purgationem meliora sunt aquatica, et eorum melius est Scorpio, deterius uero Cancer. Et sit luna fortunata, et cauendum est a coniunctione cum Saturno. Notandum quod sol tendens. Hec est secunda pars huius capituli, in qua determinat auctor de diuersitate dierum et noctium. Et hec pars diuiditur in octo partes, quoniam in prima determinat de arcu diei et noctis, cuius cognitio erat necessaria ad cognitionem diuersitatis dierum et noctium. In secunda parte determinat de diuersitate dierum et noctium in spera recta secundum quod diuersitas potest ibi dici, que incipit ibi, In spera autem recta. In tertia determinat de diuersitate dierum et noctium in spera obliqua, que incipit ibi cito post, In spera autem decliui. In quarta remouet quoddam dubium, cum dicit, Si igitur sumantur duo circuli equidistantes. In quinta ponit unam regulam, cum dicit, Quanto quidem polus articus eleuatur plus. In sexta ponit aliam regulam, cum dicit, Notandum quod sex signa que sunt a principio Cancri. In septima ponit aliam regulam, cum dicit, Est autem regula. In octaua ponit unam conclusionem, cum dicit, Ex hiis colligitur. Et hec est sententia lectionis in generali. In speciali satis patet inspiciendo litteram. Tamen ad intelligentiam ultime partis notandum quod duplex est hora in astronomia, scilicet equalis et inequalis. Hora equalis uocatur uicesima quarta pars diei naturalis, unde, si totum tempus diei naturalis diuideretur in 24 partes equales, tunc quelibet illarum partium diceretur una hora equalis. Et iste hore sumuntur penes ortum partium equinoctialium, et est una hora nihil aliud nisi tempus dum oriuntur 15 gradus de equinoctiali. Hora inequalis est 12a pars diei artificialis, unde, si intelligeremus quod dies artificialis diuideretur in 12 partes equales, et nox in alias 12, tunc quelibet illarum diceretur hora inequalis. Et iste hore sumuntur penes ortum partium zodiaci, et est una hora nihil aliud quam tantum tempus in quanto peroriuntur 15 gradus de zodiaco. Et dicuntur ille hore inequales, non quoniam hore diei sint inequales inter se, uel hore noctis inter se, sed quoniam hore diei sunt inequales horis noctis. Et de primis horis loquendo dicitur quod dies habet tot horas, et nox tot. Et de aliis horis, scilicet inequalibus, loquimur in acceptione horarum per instrumenta astronomica et etiam horologica que sunt facta secundum formam astronomicam. Nec est hoc possibile, quod aliquod horologium sequatur omnino iudicium astronomie secundum ueritatem. Conantur tamen artifices horologiorum facere circulum unum qui omnino moueatur secundum motum circuli equinoctialis, sed non possunt omnino complere opus eorum, quod, si possent facere, esset horologium uerax ualde et ualeret plus quam astrolabium quantum ad horas capiendas uel aliud instrumentum astronomie, si quis hoc sciret facere secundum modum antedictum. Modus autem faciendi tale horologium talis esset, quod homo faceret unum circulum equalis ponderis ex omni parte secundum quod melius possibile esset. Postea quod appendatur pondus plumbeum axi ipsius rote, quod quidem pondus taliter moueat rotam istam quod motus ille compleatur ab ortu solis usque ad ortum preter tantum tempus per quantum oritur unus gradus fere secundum estimationem propinquam ueritati. Nam ab ortu solis usque ad ortum peroritur totus equinoctialis et plus fere unus gradus, per quem quidem gradum mouetur sol contra motum firmamenti in die naturali. Hoc autem certius posset fieri, si fieret taliter astrolabium quod esset aliquod rete in astrolabio in quo diuideretur circulus equinoctialis integer. Tunc enim gradus in quo esset sol existente in ortu notaretur, tunc temporis punctus siue gradus equinoctialis qui tangeret orizontem. Et similiter gradus sole existente iterum in sequenti die in orizonte notaretur, iterum gradus equinoctialis tangenss orizontem, et esset fere unus gradus plus quam reuolutio totius equinoctialis. Et tunc tempus correspondens gradui uni ipsius equinoctialis remoueatur de toto tempore ab ortu solis usque ad ortum, tunc rota predicta compleat motum suum in illo tempore et diuidatur in 24 partes equales, tunc situs cuiuslibet partis ostendet horam in celo. Si quis etiam uellet uere accipere meridiem omni die sole lucente, faciat unum circulum in superficie plana in cuius centro erigat stilum perpendiculariter insistentem superficiei ipsius circuli, et ponatur in loco alto ubi tangat sol in meridie, oriente et occidente. Tunc sole oriente notetur locus umbre stili in quo tangit umbra circumferentiam circuli. Similiter fiat sole existente in occidente, et tunc arcus interceptus inter duo puncta diuisionis prime et secunde diuidatur in duas partes equales et a puncto diuisionis per centrum protrahatur una diameter circuli. Tunc cum umbra stili fuerit in ista linea diametrali, erit uere meridies. Utilitas autem istius instrumenti non est modica, nam per istum circulum inuenitur certissime latitudo regionis, que est distantia zenith ab equinoctiali, que quidem distantia, cum sit equalis altitudini poli, ex consequenti etiam patet altitudo poli in omni regione. Nam sole existente in primo gradu Arietis uel in primo gradu Libre, cum umbra solis ceciderit super lineam diametralem circuli, notetur altitudo solis cum quadrante uel astrolabio, deinde altitudo solis subtrahatur ab 90 gradibus et residuum erit latitudo regionis. Hoc est distantia zenith ab equinoctiali uel eleuatio poli sine aliquo errore. Aliter tamen, si quis uellet, posset accipere altitudinem poli in quacumque regione ita quod respiceret de nocte aliquam stellam notabilem, que sit prope polum de maiori Ursa uel de minori, et suspendat astrolabium super uirgam unam uel quadrantem respiciendo stellam illam, donec fuerit in maiori sua altitudine, et tunc notetur numerus graduum altitudinis stelle in limbo. Deinde expectet idem donec eadem stella fuerit in maiori suo descensu et similiter accipiatur numerus graduum altitudinis stelle eadem hora. Tunc minor numerus subtrahatur de maiori et residuum diuidatur in duas medietates equales, et una illarum medietatum addatur numero minori, et illud quod inde prouenit erit uera altitudo poli. De longitudine uero regionis quomodo accipiatur postea dicetur. Notandum autem quod illis quorum zenith. Hec est tertia pars huius capituli in qua tractat auctor de illis que accidunt habitantibus in diuersis partibus mundi, et diuiditur hec pars in septem partes principales. Nam in prima loquitur auctor de illis que accidunt illis qui habitant sub equinoctiali. In secunda parte que incipit ibi, Illis autem quorum zenith est inter equinoctialem, determinat de illis que accidunt habitantibus inter equinoctialem et tropicum Cancri. In tertia parte que incipit ibi, Illis siquidem quorum zenith est in tropico Cancri, determinat de illis que accidunt habitantibus sub tropico Cancri. In quarta parte que incipit ibi, Illis uero quorum zenith est inter tropicum Cancri et circulum articum, loquitur de illis que accidunt habitantibus inter tropicum Cancri et circulum articum. In quinta parte que incipit ibi, Illis quidem quorum zenith est in circulo artico, determinat de illis que accidunt habitantibus sub circulo artico. In sexta parte que incipit ibi, Illis autem quorum zenith inter circulum articum, determinat de illis que accidunt illis qui habitant inter circulum articum et polum mundi. In septima parte et ultima que incipit ibi, Illis quorum zenith est in polo artico, determinat de illis que accidunt habitantibus sub polo mundi. Prima pars habet quatuor partes, quoniam in prima parte loquitur de solstitiis eorum qui habitant sub equinoctiali, in secunda de estate et hieme ipsorum, in tertia parte loquitur de umbris eorum, in quarta dicit quomodo stelle se habent in ortu apud illos. Secunda incipit ibi, Patet etiam quod duas habent estates; tertia ibi, Item existentibus sub equinoctiali; quarta ibi, Notandum etiam quod illis oriuntur. Item quarta pars principalis diuiditur in quatuor partes. Nam in prima parte dicit quod accidit illis qui habitant inter tropicum Cancri et circulum articum; secundo incidentaliter ponit opinionem quorundam; tertio rationem eorum assignat; quarto destruit opinionem eorum ponendo ueritatem propriam. Secunda incipit ibi, Notandum etiam quod secundum quosdam; tertia ibi, Si enim pes Tauri; quarta ibi, Sed cum ratio philosophica. Septima uero pars principalis et ultima diuiditur in tres partes. Nam in prima dicit quid accidit illis qui habitant sub polo mundi; in secunda uero mouet quoddam dubium; in tertia soluit. Secunda ibi, Sed cum ibi numquam magis; tertia ibi, Hoc est quantum ad uulgarium sensibilitatem. Et hec est sententia lectionis in generali. Sententia in speciali patet, si exponantur quidam uersus qui sunt in quarta parte prime partis lectionis. Ad cuius quarte partis euidentiam notandum quod cum dicitur, {Tunc furor extremos mouit Romanus Horestes}, unde Lucanus loquitur hic de quibusdam gentibus qui habitant uersus partem australem, quibus gentibus occidunt quedam stelle que sunt in maiori Ursa, licet tota Ursa non occidat eis. Et construatur littera sic: tunc, id est, in illo tempore; furor Romanus, id est, Romanorum; mouit extremos Horestes, id est, gentes de tali patria. Que pro et, et repete furor Romanus mouet Carmenos duces; quorum, scilicet, ducum; ether flexus in austrum, id est, qui habitant uersus partem australem. Ponitur continens pro contento. Tamen, id est, quamuis ether ipsorum sit australis; non aspicit totam Arton mergi, id est, totam Ursam tendere ad occasum, sed aliquam eius partem suple; ubi, id est, in quo loco; Boetes uelox, scilicet in motu et est quedam stella in maiori Ursa; lucet nocte exigua, id est, parum lucet et cito tendit in occasum. Et sciendum quod dicitur uelox propter uelocitatem sui motus ad occasum. Dicitur etiam quandoque tardus, quia in magno tempore paruum spatium discurrit respectu aliarum stellarum que sunt in celo. Postea idem confirmat auctoritate Ouidii, quomodo uidelicet Boetes stella quedam que est iuxta polum in maiori Ursa tendit ad occasum apud quosdam habitantes uersus equinoctialem. Et construatur littera sic: custos urse Erimantidos, id est, Boetes ab Erimanto nemore ubi habitabat quando mutabatur in ursam. Et declinatur hec Erimantis, genetiuo huius Erimantidis uel Erimantidos, patronomicum femininum. Et est fabula quod Iupiter concubuit cum Calistone, qui Iupiter sentiens Iunonem uxorem suam uenire, timens ne deprehenderetur ab uxore in adulterio, mutauit illam Calistonem in ursam. Postea processu temporis stellificauit eam, de qua stellificatione Iuno doluit et rogauit dominum Neptunum deum maris ne dimitteret illam stellam tingi in mari. Repete Boetes etc. Tingitur oceano, id est, uidetur tingi in illo mari oceano; que, pro et; turbat aquas equoreas, id est, aquas de mari oceano; sidere suo, id est, radiis suis. Ex hoc solum habetur quod occidit quantum ad illos. Postea declarat qualiter ille stelle nobis habitantibus uersus partem septentrionalem numquam occidunt, et primo auctoritate Uirgilii, cum dicit: Hic uertex, id est, hic polus, scilicet septentrionalis; est semper sublimis, id est, semper altus et nobis apparens. Postea declarat hoc idem auctoritate Lucani dicens: Axis, id est, polus; inocciduus, id est, non tendens in occasum, axis dico; clarissimus gemina Archo, id est, duplici Ursa, maiori scilicet et minori. Et declinatur hec archos, genitiuo huius archois uel archos, datiuo huic archo, accusatiuo archon, ablatiuo archo. Postea declarat idem auctoritate Uirgilii dicentis: metuentes, scilicet, quedam Archos, id est, maiorem Ursam; tingi in equore oceano, id est, in mari oceano, id est, non tingitur secundum eos. Ultimo idem declarat auctoritate Ouidii. Et sciendum quod Ouidius ibi loquitur de quibusdam hominibus cuiusdam regionis uersus polum septentrionalem habitantibus et dicit quod illi spectant ad Archos, id est, uersus maiorem Ursam, archos in plurali dico; expertes equoris, id est, sine parte occasus, quasi dicat, non cadunt in occasum; que pro et; el spectant Boream, [ que pro et ] et spectant polum. Et sciendum est ad euidentiam cuiusdam uerbi predicti quod axis uno modo idem est quod diameter in spera, alio modo idem est quod polus. Sententia secunde partis principalis satis patet exceptis duobus uersibus Lucani, et fiat constructio sic: O uos Arabes, uos dico, uenistis in ignotum orbem uobis. Loquitur de eis quando uenerunt Romam, et sequitur post uos Arabes dico, mirati umbras nemorum non ire sinistras, id est, uersus partem septentrionalem, et hoc est intelligendum in meridie cum sol fuerit in tropico Cancri uel prope, unde isti Arabes secundum Lucanum habitabant sub tropico Cancri uel ultra, et tunc sol existens circa principium Cancri in meridie scilicet uel nullas umbras reddebat in rebus erectis super terram uel, si reddebat aliquas, illas proiciebat uersus partem meridionalem. Sed quando uenerunt Romam, tunc sol in meridie existens in principio Cancri proiciebat umbras eorum uersus partem septentrionalem, unde multum admirabantur inde. Item in tertia parte principali est quoddam uerbum Lucani, ubi loquitur Lucanus de quadam ciuitate que erat sub tropico Cancri. Ibi enim res erecte super terram in meridie, intellige sole existente in principio Cancri, non faciunt aliquas umbras. Et construatur sic: Syene, id est, ciuitate ablatiue; nusquam flectente, id est, numquam faciente umbras, scilicet in tali tempore ut dixi. Tunc sequitur pars quarta principalis in qua auctor facit quatuor, ut dictum est in diuisione, et illarum quatuor partium prima pars plana est. Sed in secunda parte ponit opinionem quorundam exponentium uersus Lucani, et est opinio istorum quod Ethiopia uel aliqua pars eius sit citra tropicum Cancri. Et exponunt Lucanum et dicunt quod ipse uoluit dicere quod inter alias terras Ethiopia est ita sita quod nulla pars zodiaci cooperit eam, et secundum istos sic exponuntur uersus. Et est in principio supplendum hoc uerbum dico sic; que pro et dico; solum, id est, terram Ethiopum; supple, esse sitam in tali loco; quod non premeretur, id est, cooperiretur; ab ulla regione signiferi poli, id est, ab aliqua parte zodiaci; nisi ultima ungula Tauri procederet, id est, extenderet se ultra zodiacum uersus septentrionem et cooperiret terram Ethiopie, et hoc dico poplite lapso. In tertia parte illius partis que incipit ibi, Si enim pes Tauri, ponit rationem istorum sic exponentium et est talis. Quoniam si pes Tauri de quo loquitur Lucanus extenderet se uersus equinoctialem et cooperiret Ethiopiam, tunc necessarium esset quod, cum zodiacus moueretur motu firmamenti, quod aliqua pars zodiaci cooperiret Ethiopiam, quod est contra Lucanum. Ergo oportet ut uidetur quod pes Tauri extendat se uersus septentrionem, et ita uerum est quod dictum est, scilicet quod Ethiopia est sita citra tropicum Cancri. In quarta parte illius partis auctor destruit illam opinionem per rationem naturalem sic. Si ita esset quod habitarent in habitatione temperata citra tropicum Cancri, non essent ita denigrati sicut sunt, cum nigredo in eis non causetur nisi ex nimia adustione et calore solis, quare oportet quod ipsi habitent uel sub tropico Cancri uel sub illa parte que est uersus equinoctialem. Et hoc concedit auctor pro uero et tunc exponit uersus Lucani qui uidentur esse contra ipsum et distinguit de signis, dicens quod quedam sunt signa que dicuntur cardinalia et quedam sunt signa que dicuntur regiones. Signa cardinalia dicuntur duo signa solstitia ut Cancer et Capricornus et duo signa equinoctialia ut Aries et Libra. Reliqua signa intermedia uocantur regiones. Dicendum igitur quod Lucanus uoluit dicere quod Ethiopia non cooperiretur ab aliqua regione signiferi poli, id est, ab aliquo signo quod uocatur regio, cooperitur tamen ab aliquo signo cardinali, sicut ab Ariete uel Libra, cum sit uersus equinoctialem. Sententia uero aliarum partium sequentium satis patet. Sed ad euidentiam ultime particule notandum quod principium diei multis modis dicitur apud diuersos. Quidam enim incipiunt diem ab ortu solis, sicut plures Latini; quidam a principio apparitionis claritatis solis uel diei in aurora, ut uulgariter loquentes; quidam uero a meridie, ut astronomi. Dicunt enim astronomi diem Iouis incipere in meridie eiusdem diei, et hoc est intelligendum quantum ad motus et ad equationes planetarum. Si tamen querat aliquis a me, qualiter est hoc intelligendum, quando dicitur quod planeta dominatur in illa hora prima illius diei a quo denominatur dies, dico quod in tali loco accipitur hora prima incipiendo diem ab ortu solis, sicut plane uult Alcabitius in libro suo introductorio in astronomiam, ubi loquitur de dominio planetarum in istis horis. Quidam uero incipiunt diem a media nocte, sicut Caldei; quidam uero ab occasu solis, sicut Iudei, sicut patet in illis uerbis, Uespere autem sabbati que lucescit in prima sabbati. Naturaliter autem loquendo incipit dies ab ortu solis quando centrum solis incipit esse in oriente et ita magis secundum ueritatem est accipienda dies. Ymaginetur quidam circulus. Hec est quarta pars et ultima huius capituli in qua auctor determinat de diuisione climatum. Et sciendum quod clima est tantum spatium terre in quo horologium factum ad comprehendendum horas sensibiliter uariatur. Et diuiditur hec pars in duas partes, quoniam in prima parte auctor distinguit partes terre non habitabiles a partibus habitabilibus, et in secunda diuidit partem terre habitabilem in septem climata, et incipit secunda pars ibi, Medium igitur primi climatis. Prima pars remanet indiuisa sed secunda diuiditur in septem secundum numerum climatum. Secunda incipit ibi, Medium autem secundi climatis; tertia ibi, Medium tertii climatis; quarta ibi, Medium quarti climatis; quinta ibi, Medium quinti climatis; sexta ibi, Medium sexti climatis; septima ibi, Medium septimi climatis. Hec est sententia lectionis huius in generali. Ad euidentiam huius lectionis in principio est uidendum qualiter debemus ymaginari climata. Sciendum est igitur quod si aliquis fuerit sub equinoctiali circulo et habuerit quadrantem uel astrolabium et inspexerit polum, polus erit in infimo uisus eius. Et si ille idem accedat uersus partem septentrionalem secundum lineam rectam in tantum spatium quod polus eleuetur supra orizontem per 12 gradus et dimidium et quartam unius, tunc erit in principio primi climatis, et istud potest uideri per predictum quadrantem uel astrolabium. Et si postea ille idem procedat ulterius donec uideat altitudinem poli 27 graduum et dimidii et quarte partis unius, et sic continue procedendo uersus septentrionem poterit scire in quo loco terre incipiunt climata. Et terminatur ultimum clima, sicut dicitur in littera et sicut uult Alfraganus, ubi est altitudo poli 50 graduum et dimidii, et hoc est parum ultra mare Anglie, unde fere tota Anglia est extra clima. Et huius causa est non propter malam eius habitationem, sicut uolunt quidam, sed hoc est propter hoc quia non fuit inhabitata tempore diuisionis climatum. Est enim terra que quicquid mortali usui congruit indeficienti fertilitate ministrat. Omni enim genere metalli fecunda campos late sparsos habet, colles quoque in pollenti culture aptos, in quibus frugum diuersitates ubertate glebe temporibus suis proueniunt. Habet etiam nemora uniuersis ferarum generibus repleta, quorum in saltibus et alternandissb animalium pascibus gramina conueniunt et aduolantibus apibus flores diuersorum colorum mella distribuunt. Habet etiam prata sub areis montibus ameno situ uirentia, in quibus fontes lucidi per nitidos riuos leni murmure manantes suauis saporis in ripis accumbantibus irrigant. De qua terra dixit spiritus Bruto greco, qui primus fuit habitator Anglie, qui quidem spiritus alloquitur eum in hunc modum: {Brute, sub occasu solis trans Gallica regna Insula in oceano est undique clausa mari Que diu fuit habitata a gigantibus olim, Nunc deserta quidem gentibus apta tuis. Hec petenda tibi sedes erit illa perennis; Hec fiet natis altera terra tuis; Hic de prole tua reges nascentur et ipsis Totius terre subditus orbis erit.} Sed nunc gratia predictorum in hac parte possunt hic duo queri. Primum est utrum locus sub equinoctiali possit esse habitabilis. Secunda est utrum illa pars terre que est sub nobis sit habitabilis uel non. Circa primum posset aliquis sic ratiocinari, primo auctoritate Auicenne, qui dicit in libro Canonis, quod ibi est locus temperatissimus et quod ibi sunt homines temperatissime complexionis, quare erit ibi locus optime habitabilis. Hoc idem uult Ysidorus in libro Ethimologiarum, qui dicit quod paradisus terrestris est situs in loco alto uersus orientem fere attingens ad globum lune et hoc sub equinoctiali. Sed constat quod paradisus terrestris est locus temperatissimus, quare uidetur quod sub equinoctiali non solum sit locus habitabilis sed etiam optime habitabilis. Item hoc idem habetur in canonibus astronomie et in pluribus libris autenticis, ubi dicitur quod latitudo cuiusdam ciuitatis. que uocatur Arim nulla est, eo quod sub equinoctiali circulo sita est. Hoc idem uidetur per rationem naturalem, quoniam ille locus est equaliter distans ab utroque polo, quare calor solis in illo loco obtemperatur propter equidistantiam ipsius a frigore existente sub utroque polo. Si igitur sit locus habitabilis per recessum a medio ad unum polum, scilicet septentrionalem, ergo multo melius, ut uidetur, erit habitatio in loco medio qui est sub equinoctiali, cum omne tempera tum sit in medio. Item in illo loco noctes semper adequantur diebus, sed talis adequatio est causa temperamenti. Frigiditas enim ipsius noctis obtemperat calorem ipsius diei, quare uidetur quod ibi sit locus habitabilis. Item ad idem uidetur necessario probari quod ibi sit locus habitabilis, quoniam duplex est causa caloris, appropinquatio solis ad zenith capitis et mora eiusdem solis supra zenith uel prope. Et prima causa est accidentalis respectu secunde, quoniam appropinquatio non est causa caloris nisi modica respectu more eiusdem, sicut patet manifeste quod sol magis appropinquat zenith in meridie quam post meridiem, et tamen fortior est calor longe post meridiem quam in meridie. Item similiter sol magis prope est zenith capitis in principio Cancri quam in principio Leonis per quatuor gradus, et tamen fortior est calor sole existente in principio Leonis quam quando est in principio Cancri. Et tota causa huius rei patet, quia mora solis magis disponit ad calorem quam appropinquatio. Cum igitur ita sit quod sole existente in Cancro et in Geminis sit appropinquatio solis ad zenith capitis eorum qui habitant sub tropico Cancri, et maior etiam mora in decuplo quam quando sol est in principio Arietis uel Libre in equinoctiali respectu illorum qui habitant sub equinoctiali, et hoc patet quia quando sol est in equinoctiali quasi subito pertransit equinoctialem et declinatur ab eo propter obliquitatem zodiaci, sed quando est in Cancro uel in Geminis remanet prope tropicum Cancri quasi per duos menses, ergo longe fortior erit causa caloris sub tropico Cancri quam sub equinoctiali. Sed constat quod sub tropico Cancri est locus habitabilis et etiam ultra, sicut uolunt omnes astronomi, quoniam ille locus est in secundo climate. Ergo multo fortius sub equinoctiali est locus habitabilis. In oppositum arguitur per quedam signa et per quasdam auctoritates. Primum signum est quod non uenit rumor nobis de aliquo qui ibi habitet uel habitabat, quare signum est quod non est ibi habitatio. Per auctoritates idem uidetur probari, primo poetarum, quoniam Ouidius uult quod sub equinoctiali sit torrida zona omnino inhabitabilis propter calorem. Nam ipse loquens de quinque zonis in celo sic ait: {Utque due dextra celum totidemque sinistra Parte secant zone, quinta est ardentior illis, Sic onus inclusum numero distinxit eodem Cura dei totidemque plage tellure premuntur. Quarum que media est non est habitabilis estu; Nix tegit alta duas; totidem inter utramque locauit Temperiemque dedit mixta cum frigore flamma.} Quod etiam locus non sit habitabilis sub equinoctiali patet auctoritate Uirgilii in libro Georgicorum, qui sic ait: {Quinque tenent celum zone, quarum una corusco Semper sole rubens et torrida semper ab igne, Quam circum extreme dextraque leuaque trahuntur Cerulee, glacie concrete atque ymbribus atris. Has inter mediamque due mortalibus egris Munere concesse diuum et uia secta per ambas Obliquus que se signorum uerteret ordo.} Hoc idem uidetur per Alfraganum, Ptholomeum et alios astronomos loquentes de diuisione climatum, qui omnes incipiunt primum clima citra equinoctialem, cuius signum est quod locus sub equinoctiali non est habitabilis. Item hoc idem uidetur per rationem, quoniam est reperire terram inhabitabilem propter eius remotionem a sole, ut illa que est sub utroque polo, et hoc propter nimiam frigiditatem, ergo erit reperire aliquam terram inhabitabilem propter nimiam appropinquationem ad solem. Sed talis terra est illa que supponitur equinoctiali, ergo illa, ut uidetur, erit inhabitabilis. Item ad idem ex reflexione radiorum perpendiculariter incidentium super speculi superficiem generatur ignis, ergo cum solis radii perpendiculariter incidant super terram suppositam equinoctiali, sequitur quod terra illa erit inhabitabilis propter nimium calorem adustiuum. Ad istam questionem respondeo et dico quod locus sub equinoctiali est habitabilis et non solum habitabilis, immo optime habitabilis. Et dico secundum Auicennam quod ibi sunt homines temperatissime complexionis. Est autem bone habitationis illius terre causa multiplex. Una est equalitas distantie ab utroque polo. Calor enim illius loci obtemperatur propter frigiditatem utriusque loci equaliter respicientis locum illum. Alia causa est equalitas diei et noctis in omni tempore anni. Frigiditas enim noctis obtemperat calorem diei. Tertia causa est breuitas estatis et hyemis, nam nec frigiditas hyemis excedit nec calor estatis nimis adurit. Quarta causa est paucitas more solis super zenith capitis eorum qui habitant sub equinoctiali. Cum enim duplex sit causa caloris, scilicet appropinquatio solis ad zenith et mora eiusdem, prima causa est modica respectu secunde, sicut patet, quoniam in meridie non est tantum calor sicut post meridiem, et tamen sol propinquior est capitibus nostris in meridie quam post, quare mora solis necessario plus disponit ad calorem quam eius appropinquatio. Quia igitur sol habitantibus sub equinoctiali non moratur super zenith capitis eorum sed cito transit, hec est causa quare non fit ibi tantus calor sicut prope tropicum. Quinta causa est accidentalis eleuatio multorum uaporum a mari meridiano et a fluminibus ibi existentibus, qui locum habent obtemperare in calore. Unde estimo quod ibi temperamentum complexionis et equalitas et temperamentum caloris sit declarata per hoc quod nunc dixi in parte. Et multum confert ad hoc quod sciui a quodam sapiente in Anglia, qui fuit bone uite et sancte, qui asserebat quod fuit in quodam loco ubi facta fuit incantatio. Et spiritus dixit cuidam quod ficus maturas portaret in quolibet tempore anni. Et tunc dixit incantator, Quomodo posset hoc esse ? Et dixit spiritus, Est locus in terra qui estimatur inhabitabilis ab hominibus ubi omni tempore anni fructus secundum diuersitatem generum maturi inueniuntur, quos de loco illo ad te portabo. Et in sequenti die circa festum natiuitatis domini sibi ficus maturas deportauit. Et certe uidetur quod iste locus sit sub equinoctiali. Si ergo tanta sit uirtus in plantis et uegetabilibus quod ibi per excellentiam crescunt et continue renouantur, uerisimile uidetur quod homines ibi habitantes secundum possibilitatem nature operantis sunt in temperatissima complexione constituti, non nimis uexati frigore nec calore. Sexta causa est multitudo reflexionis radiorum et concursus eorundem circa equinoctialem. Cum enim sol et ceteri planete per suum accessum ad nos sint causas generationis et per sui recessum sunt causa corruptionis, cum sub equinoctiali sit locus in quo maximus est accessus solis et aliorum planetarum, patet, ut uidetur, quod ibi debet esse locus habitabilissimus ad uitam. Septima ratio poterit esse quod, cum terre remotiores ab equinoctiali, quanto remotiores sunt, tanto inhabitabiliores ad inhabitandum sunt et tanto uegetabilia paucioris bonitatis producunt, uidetur tunc quod sub equinoctiali debeats esse locus habitabilissimus. Ad rationes in oppositum respondeo et dico quod ex falsis procedit quando dicit quod non uenit rumor ad nos de illis qui habitant sub equinoctiali, quoniam Arim ciuitas que est in India dicitur esse sita sub equinoctiali et magna pars Indie. Paradisus etiam terrestris dicitur esse sub equinoctiali. Aliter dicitur auctoritate quorundam quod uersus equinoctialem sunt quidam montes qui habent naturam attrahendi ad se carnes humanas, sicut adamas attrahit ferrum, et hec est causa quare non sit liber transitus ad locum illum nec ab illo loco ad nos, quare non potest uenire ad nos rumor de illis. Aliter dicitur quod Cesar Augustus, quando uoluit inquirere de loco iam dicto, misit in Indiam ut prepararentur naues ad inuestigandum de habitatione illius loci. Quod cum factum fuit, tandem uenerunt ad loca paludosa ubi dispargebatur Nilus per paludes et nec homo nec nauis ulterius poterat ire. Alii dicunt tantum esse desertum et locum arenosum et plenum serpentibus et deficientem aquis dulcibus quod nullus de facili per locum illum transire posset. Estimo tamen quod prima opinio uerior sit. Ad auctoritatem Uirgilii et Ouidii dicendum quod ipsi locuti sunt de plaga illa siue zona in terra que supponitur illi zone in celo que est inter tropicum Cancri et Capricorni secundum partes propinquas tropicis. Ille enim partes sunt inhabitabiles, id est, de difficili habitabiles propter nimiam moram solis circa loca illa, que quidem mora longa est causa maior caloris quam appropinquatio sines mora, nec locuti sunt de loco medio supposito equinoctiali. Ad illud quod obicitur de auctoritate Alfragani et Ptholomei, qui ponunt primum clima incipere citra equinoctialem, dico quod ista ratio non cogit, tum quia ultimum clima, scilicet septimum, parum continet de Anglia, non duas dietas, tamen non sequitur quod Anglia non sit habitabilis, eo quod non diuiserunt philosophi tunc temporis terras nisi habitabiles famosas, tum quia non erat terra habitata tunc temporis uel non uenerat rumor apud nos. Et, ut breuiter dicam, non diuiserunt terram habitabilem solum sed inhabitatam publice et famose et ad quam erat accessus liber et recessus. Ad aliud dicendum quod licet sit reperire terram inhabitabilem propter nimiam elongationem a sole ut sub utroque polo, non tamen sequitur quod sit aliqua inhabitabilis propter appropinquationem ad solem, quia cum frigor sit mortificatiuum, calor autem sit uiuificatiuus et principalis causa uite, melius compatitur secum natura excessum caloris quam excessum frigoris. Nec sequitur etiam quod sub equinoctiali sit excessus caloris sed temperamentum, ut patet ex predictis. Ad aliud dicendum quod non est simile de reflexione radiorum incidentium perpendiculariter super superficiem speculi et de radiis perpendiculariter incidentibus super superficiem terre. Cum enim speculum sit corpus politum et tersum, omnes radii perpendiculariter incidentes super eius superficiem, si superficies sit plana, reuertuntur et reflectuntur in eodem nec concurrunt ad punctum cum aliquo perpendiculari, quare numquam ex reflexione radiorum in tali speculo generabitur ignis. Si autem superficies speculi sit conuexa, multo minus fiet concursus radiorum ad punctum. Si autem speculum sit concauum, uerum est quod dicitur, sed tunc nihil ad propositum, cum dispositio terre sub equinoctiali non sit talis, quare non ualet. Si autem querat aliquis utrum illa quarta terre sit habitabilis que est inter equinoctialem et polum meridionalem credo quod sic, nisi aqua impediat. Uerumtamen estimandum est rationabiliter quod non tanta portio illius est habitabilis quanta istius in qua nos sumus, cuius causa est appropinquatio oppositi augis solis ad zenith eorum qui habitant prope tropicum Capricorni. Nam cum sol, quando est in inferiori parte sui circuli, scilicet in opposito augis, transeat super zenith capitis eorum, non uidetur quod illa portio quarte sit habitabilis que supponitur tropico Capricornis uel prope, tamen illa portio que est uersus polum habitabilis est. Ad illud autem quod queritur iuxta hoc, utrum quarta opposita huic quarte, in qua est habitatio nostra, sit habitabilis, credo quod sic, nisi impedimentum sit a parte aquarum, sicut forte est. Nec tamen credendum quod ibi habitet aliquis, cum de hoc numquam aliquis expertus in scientia fecisset mentionem. Notandum quod sol unicum habet circulum. Istud est quartum capitulum in quo determinat auctor de circulis planetarum et eclipsibus. Et diuiditur in partes duas, nam in prima parte determinat de circulis planetarum, in secunda de eclipsibus solis et lune. Et incipit secunda pars ibi, Cum autem sol maior sit. Prima diuiditur in duas, nam in prima determinat de circulo solis, in secunda de circulis aliorum planetarum, ut ibi, Quilibet autem planeta habet tres circulos. Prima diuiditur in duas: primo determinat de circulo solis, secundo determinat de motibus solis in suo circulo, ut ibi, Sol autem ab occidente. Tunc sequitur illa pars, Quilibet autem planeta tres habet circulos, et diuiditur in partes duas. Nam in prima determinat de circulis aliorum planetarum a sole, in secunda determinat de quibusdam proprietatibus accidentibus planetis, ut ibi, Si ergo due linee ducantur. Prima adhuc habet tres partes, nam in prima determinat de primo circulo planetarum qui equans uocatur, in secunda de secundo qui uocatur deferens, in tertia de tertio qui uocatur epiciclus. Secunda incipit ibi, Eius uero deferens est circulus eccentricus. Tertia ibi, Quilibet etiam planeta preter solem. Et sic in ista lectione in uniuerso sunt sex partes. Ad cuius lectionis euidentiam notandum primo de motibus planetarum aliorum a sole, de quorum motibus nihil tangit in littera. Sciendum est igitur quod Saturnus, Iupiter, Mars, Uenus tres habent motus. Primus motus est ipsius planete in epiciclo in superiori uersus orientem, in inferiori uersus occidentem, in quo conueniunt cum Mercurio et differunt a luna, ut postea patebit. Secundus motus est ipsius epicicli, cuius centrum mouetur super circumferentiam deferentis uersus orientem. Tertius motus est totius spere in 100 annis uno gradu secundum motum octaue spere. Mercurius quatuor habet motus. Unus est in epiciclo in superiori parte uersus orientem, in inferiori uersus occidentem, in quo contrarius est lune. Secundus est motus centri epicicli eius uersus orientem in circumferentia deferentis. Tertius motus est centri deferentis super quemdam circulum paruum circa centrum terre uersus occidentem, de quo circulo auctor non fecit mentionem in littera. Deferens enim Mercurii non est fixus, sicut nec deferens lune. Sunt autem deferens et equans et circulus paruus in superficie una, similiter deferens et equans in aliis quatuor superius dictis. Sed in omnibus istis epiciclus declinat a superficie aliorum circulorum ad partes diuersas. Luna uero quinque habet motus. Unus est lune in suo epiciclo que, quando est in inferiori parte, mouetur uersus orientem, in superiori uersus occidentem. Econuerso est in omnibus aliis planetis habentibus epiciclum. Secundus motus est centri epicicli in circumferentia deferentis ab occidente uersus orientem. Tertius motus est centri deferentis circa terram in circulo breui ab oriente in occidentem. Quartus motus lune est motus intersecationis quam faciunt deferens et equans in duobus locis appellatis caput et cauda, qui est similiter ab oriente in occidentem contra successionem signorum. Quintus motus lune est secundum quod spera lune continens omnes istos motus mouetur secundum motum octaue spere omnibus 100 annis uno gradu. Hiis habitis de quantitate planetarum est dicendum tam in se quam in respectu ad terram et de distantia sperarum celestium a terra secundum quod inuenit Ptholomeus in Almagesti. Magnitudo corporis Saturni, id est, ambitus corporis eius est 91800 miliaria; longitudo conuexe superficiei spere Saturni a centro terre est 73,387,747 miliaria. Magnitudo Iouis in circuitu est 93,160; longitudo conuexe superficiei eius a centro terre est 52,529,881. Magnitudo Martis est 23,800 longitudo conuexe superficiei spere eius a centro terre est 32,352,079. Magnitudo solis est 52,200; longitudo conuexe spere eius a centro terre est 4,248,629. Magnitudo Ueneris est 9,095; distantia superficiei conuexe spere eius a centro terre 3,892,866. Magnitudo Mercurii est 725; 14 distantia superficiei conuexe spere Mercurii est 57,930. Magnitudo lune est 5,958; longitudo eius superficiei conuexe a centro terre 209,198, longitudo uero concaue superficiei eius a centro terre est 107,936. Et sciendum quod iste mensure sunt miliaria prout 4,00018 cubiti faciunt unum miliare. Cum autem sol sit maior terra etc. Hec est secunda pars huius capituli in qua auctor determinat de causis eclipsium et diuiditur ista pars in quatuor partes. Nam in prima parte determinat de causis eclipsis lune, in secunda de causis eclipsis solis, ut ibi, Cum autem luna fuerit in capite uel cauda draconis. In tertia ponit differentiam inter istas duas eclipses cum dicit, Ex hiis patet quod semper debet esse eclipsis solis. In quarta ponit unum notabile cum dicit, Ex predictis etiam patet. Hec est sententia huius lectionis in generali, in speciali satis patet. Sed ad euidentiam eorum que hic dicuntur possunt hic quedam notari. Primum est de accidentibus in hoc mundo generabili et corruptibili que eueniunt ex parte eclipsis. Sciendum est igitur secundum quod uult Alcabitius quod eclipsis lune, cum fuerit in signis frigidis, significat grauitatem frigoris in proximo tempore sequenti, nisi coniunctio maxima aliunde in toto uel in parte inpediat. Et in aquaticis significat superhabundantiam pluuiarum, maxime si fuerit hyemps. Si uero fuerit estas, temperamentum in aere generabitur. Et sic semper intellige sane secundum particularium causarum conuenientiam, et in aliis signis similiter accidit secundum signorum naturam, sicut dixit in istis. Item sciendum quod si stelle fortunate tempore eclipsis sint in coniunctione cum luna uel aspexerint ipsam, attestatur coniunctio super bonum. Si uero stelle infortunate sint in coniunctione cum luna uel aspexerint eam, attestatur eclipsis super malum et maxime tunc cauendum est incipere seminare semen aliquod, quoniam inde non proueniret fructus. Sicut sciui per experimentum in quibusdam partibus Anglie, quoniam quidam seminabat tempore eclipsis ordeum in terra fertilissima, tamen semen mortificabaturs quasi ibi nihil esset seminatum. Et credebant gentes patrie quod fuisset facta incantatio donec eis manifestaui quod taliter accidere debeat per naturam. Et maior ueritas huius rei est quod accipiatur ascendens, quando est medium eclipsis, et uideatur quis sit dominus ascendentis, quod, si fortunatus8 et in bono esse, certissime attestatur eclipsis super bonum. Quod si fuerit infortunatus, multotiens accidunt multa mala, sicut fames, pestilentia aeris, et consimilia. Item sciendum quod per eclipsim potest homo certissime scire longitudinem ciuitatis. Scitur enim per tabulas Toletanas qua hora incipit eclipsis aput Toletum. Scitur etiam distantia Toleti ab occidente, que dicitur eius esse longitudo. Accipiatur igitur hora initii eclipsis in ciuitate in qua tu es et uide si illa hora precedat horam Toleti uel sequatur. Si precedat, tunc tua ciuitas est magis occidentalis quam Toletum. Uide igitur per quantum precedit et subtrahe illud a longitudine ciuitatis Toleti et habebis longitudinem ciuitatis tue. Quod si hora eclipsis in Toleto precedat, tunc tua ciuitas erit magis orientalis. Et uide per quantum precedit et adde illud longitudini ciuitatis Toleti et habebis longitudinem ciuitatis tue. Uerbi gratia, secundum tabulas Toletanas longitudo Toleti est undecim graduum, hoc est, duarum tertiarum unius hore et sexagesime partis hore. Et si incipiat eclipsis lune in prima hora noctis apud Toletum, apud Montem Pessulanum incipiet in secunda hora noctis, quoniam Toletum est magis occidentale quam Mons Pessulanus per unam horam. Una autem hora ualet 15 gradus. Tunc si addamus 15 gradus 11 gradibus, habebimus 26, et tanta est longitudo Montis Pessulani. Item notandum de causa diuersitatis receptionis luminis lune a sole. Ad cuius euidentiam sciendum quod luna non habet lumen quod nostrum uisum possit immutare nisi a sole, et semper illa medietas lune que soli obicitur a sole illuminatur. Cum igitur luna est in coniunctione cum sole, tunc medietas lune nobis obiecta est obscura, et alia medietas soli obiecta est tota illuminata. Et cum luna sit uelocior in motu suo quam sol, pertransit igitur solem et aliquantula portio illius medietatis que soli erat obiecta incipit conuerti ad nos et apparere ad modum figure arcualis. Et quanto plus recedit a sole tanto plus pars illuminata incipit apparere nobis donec luna sit in oppositione solis, et tunc medietas eius tota que obicitur soli nobis apparet totaliter illuminata, quare nobis uidetur luna plena lumine. Et cum luna transit a uia oppositionis, consequitur solem donec iterum ei coniungatur. Et tunc medietas illuminata a sole incipit paulatim occultari aspectui nostro donec nihil de ipsa nobis appareat, et sic in quolibet mense accidit ista diuersitas incremento et decremento lune sicut prius. Est etiam alia diuersitas in luna cuius ueritatem non inueni determinatam ab aliquo auctore plenarie sicut debet, uidelicet de illa obscuritate ad formam hominis que apparet in luna que dicitur esse secundum fabulas rusticorum quidam rusticus qui furatus fuerat spinas et ipse deferens ipsas ad dorsum fuit stellificatus in luna, cuius ymago est illa nigredo. Et est una opinio de ista macula que sic apparet in luna, quod luna, cum sit corpus medium inter celestia et terrestria, participat naturam tam istorum quam illorum. Et ideo secundum quod participat naturam corporum celestium apparet in ea claritas, et secundum quod participat naturam corporum terrestrium apparet in ea nigredo. Aliter dicitur probabilius quod luna est sicut corpus politum et tersum et mundum in quo resplendent forme rerum sibi obiecte sicut in speculo mundo. Partes autem terre que sunt cooperte aquis apparent in luna clare et partes terre discooperte aquis apparent in luna obscure, et secundum formam situs illarum partium in terra apparet ymago in luna. Sed contra istam opinionem posset aliquis sic obicere. Quandocumque forma alicuius rei apparet in speculo per modum resplendentie, in medietate speculi uel in minori portione eius apparet tota forma eiusdem rei integra. Sed constat quod quando luna est semiplena, non apparet tota ymago in luna sed pars eius, ut sensui patet. Ergo per modum talem non apparet forma in luna. Ad hoc posset dici quod non ualet obiectio quia supponit falsum, scilicet quod, quando luna est semiplena, quod tunc secundum ueritatem non sit nisi eius medietas, quod falsum est, quia semper est tota integra, licet in receptione luminis quantum ad aspectum nostrum non sit ita. Unde, si tota luna semper illuminaretur a sole, semper illa figura tota appareret. Sed quia non tota illuminatur, ideo non tota ymago semper apparet. Aliter ad hoc posset dici, et credo melius, quod in corpore lune est ponere maiorem raritatem in quibusdam partibus et maiorem densitatem in aliis. Ille igitur partes que sunt rariores plus recipiunt de lumine solis et profundius, quare clariores apparent. Partes autem densiores minus recipiunt, quare apparent magis obscure, et secundum situm illius densitatis apparet talis figura. Quod si aliquis obiceret contra me et diceret quod male pono raritatem et densitatem in celo, dico quod hoc non est impossibile secundum Auerroym in libro De substantia orbis, qui ponit quod in celo sit ponere raritatem et densitatem sicut hic inferius, licet equiuoce uel secundum prius et posterius, ut ibidem declaratur. Finita est ista compilatio super materiam de spera celesti ad maiorem introductionem scolarium in Monte Pessulano studentium quam composuit magister Robertus Anglicus et finiuit anno domini 127138 sole existente in primo gradu Tauri, Scorpione existente ascendente. 