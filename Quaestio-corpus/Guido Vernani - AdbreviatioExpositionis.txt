Casus ita ponitur. Quidam erant dubitantes uel credentes uel etiam asserentes non esse de necessitate salutis subesse summo pontifici. Quod quidem uel uerbo fieri poterat, quia forte sic dicebant, uel facto, quia talia agebant et operabantur ac si non esset hoc de necessitate salutis. Huic autem morbo obuiare uolens, Bonifacius papa octauus hanc edidit decretalem, ubi huius questionis ueritas plenissime declaratur. Et est intentio decretalis inducere rationes et exempla et auctoritates ad probandum quod subesse summo pontifici est de necessitate salutis. Quod tripliciter hic probatur: primo, per quasdam conditiones generales que ipsi ecclesie congruunt: Unam sanctam, etc.; secundo, per quasdam adaptationes speciales que ad ipsam ecclesiam adaptantur: Una nempe fuit; tertio, per gladios qui in ipsa ecclesia continentur:In hac eiusque potestate duos esse gladios. Ultimo, conclusio inuestigata ex omnibus antedictis infertur: Porro subesse pontifici Romano. Prima pars, ubi agitur de conditionibus generalibus ecclesie congruentibus, diuiditurin tres partes, quia primo, istas conditiones narrat: Unam sanctam, etc.; secundo, eas declarat, ibi: Sponso in Canticis; tertio, eas confirmat: In qua unus Dominus. Ponit ergo sex conditiones de ecclesia per quas arguitur propositum. Prima conditio est quod ecclesia est una, id est unum corpus. Arguitur ergo sic: uni corpori competit unum caput, alias corpus esset monstrum quoddam; sed omnia membra que sunt in uno corpore non saluantur nisi coniuncta illi corpori et subdita uni capiti a quo infunditur eis sensus et motus; cum igitur omnes christiani sint membra unius corporis, quod est ecclesia, ergo omnes saluantur ut coniuncti ecclesie et ut subditi uni capiti, id estsummo pontifici. Secunda conditio est quod ecclesia est sancta, id est sancita et firmata in unitate. Arguitur ergo sic: quicquid est unum et sanctum, id est in unitate sancitum quod non potest esse nisi unum corpus et habere unum caput, membra non poterunt saluari nisi coniuncta illi corpori et subdita illi capiti; ecclesia est huiusmodi; ergo etc. Membra enim ex hoc saluantur et uiuunt, quia mouentur et sentiunt et, cum motus et sensus eis influantur a capite, si non sunt subdita capiti nec mouebuntur nec sentient, propter quod uiuere et saluari non poterunt. Tertia conditio est quod ecclesia est catholica, id est uniuersalis secundum Ysidorum; ex hoc autem est uniuersalis, quia omnes obligantur, si uolunt esse in statu salutis, ad credendum et tenendum quod tenet ecclesia. Et ideo sicut non potest esse nisi unum uniuersum, eo quod uniuersum omnia comprehendat, ita, quantum ad statum salutis, non potest esse nisi una ecclesia, eo quod ecclesia comprehendat omnes qui uolunt esse in statu salutis. Sed una ecclesia non potest habere nisi unum caput, cui oportet esse subditos omnes uolentes esse in statu salutis. Ergo omnes tales necesse est esse subditos huic capiti. Quarta conditio est quod ecclesia est apostolica, quia tenet illam fidem quam docueruntapostoli, que est diffusa inomnem terram. Arguitur ergo sic: illud quod est apostolicum et tenet illam eandem fidem quam tenuerunt apostoli, non potest esse nisi unum corpus et habere unum caput, cui oportet subici omnia membra si uolunt esse in statu salutis fides enim est una secundum speciem et, sine fide, est impossibile placere Deo; sed huiusmodi fides est in ecclesia tamquam fundamentum; ergo etc. Quinta conditio est quod extra ecclesiam non est salus, id est non acquiritur beatitudo, que est per gratiam consummatam. Sexta conditio est quod extra ecclesiam non est remissio peccatorum, que est per gratiam initiatam. Arguitur ergo sic: nec gratia consummata, que est salus et beatitudo nostra, nec gratia initiata, per quam remittuntur peccata, potest esse nisi in ecclesia et per ecclesiam; si ergo ecclesia est una et habet unum caput, omnes uolentes recedere a peccatis et adipisci salutem oportet subesse capiti ecclesie, id est summo pontifici. Hec autem due conditiones trahuntur de simbolo, in quo dicitur quod confitemur unum baptisma in remissionem peccatorum, quantum ad gratiam initiatam, et quod expectamus resurrectionem mortuorum et uitam uenturi seculi, quantum ad gratiam consummatam. Impingere ergo contra has conditiones contentas in simbolo, est impingere contra simbolum fidei. In hac parte tanguntur sex, per que sex prefate conditiones declarantur. Sponsus enim Christus Ihesus Cant., 6 de ecclesia dicit: quod est una, quantum ad conditionem primam; quod est columba innocens et sine felle et sancta, quantum ad conditionem secundam; quod est perfecta, id est catholica, quantum ad conditionem tertiam. Nam totum et perfectum idem uel proximum secundum naturam, 5 Metaphysice, quia perfectum dicitur illud cui nihil deest, et totum dicitur illud quod omnia habet, uniuersale autem totum quoddam est. Catholicum autem uniuersale seu generale dicitur, quod omnia comprehendit, et ideo perfectum est, quia nihil sibi deficit; quod est una matri sue, electa genitrici sue, quantum ad conditionem quartam, quod est apostolica. Nam apostoli unam fidem predicauerunt quam elegerunt, quam ecclesia tenet sicut principium a quo generatur et de quo nascitur; dicitur ergo ecclesia una matri et electa genitrici, id est apostolica. Huius autem ecclesie, que est unum corpus misticum, caput est Christus, qui est agnus Dei tollens peccata mundi. Ex quo sequitur quod per ecclesiam est peccatorum remissio, quantum ad conditionem quintam. Caput uero Christi Deus, scilicet Pater, a quo Christus eternaliter est genitus, quem uidere est salus nostra, iuxta illud Iohannis: Ostende nobis Patrem et sufficit nobis. Ex quo sequitur quod per ecclesiam est salutis adeptio, que fuit sexta conditio. In hac parte illas sex conditiones, quas primo narrauit, postea declarauit, nunc hic eas roborat et confirmat. Et sumuntur ista uerba de Epistola ad Eph., 4, ubi textus habet: unum corpus et unus spiritus; postea subditur: unus Dominus, etc.; et subiungitur: unus Deus et Pater omnium. Ecclesia ergo est unum corpus, et ex hoc est una et unica, que fuit conditio prima; est in ea unus spiritus, per quem est sancta, que fuit secunda; estin ea unus Dominus, per quem est uniuersalis et catholica, que fuit tertia; est in ea una fides, per quam est apostolica quia tenet illam fidem quam predicauerunt apostoli, que fuit quarta conditio; est in ea unum baptisma, per quod est peccatorum remissio, que fuit quinta; et est in ea unus Deus et Pater omnium, per quem est salutis adeptio, que fuit sexta. Dominus autem papa de istis uerbis Apostoli tantum tria posuit, scilicet quod in ecclesia est unus Dominus, una fides, unum baptisma. Et quia in ecclesia est unus Dominus, ideo ipsa est una et catholica; quia uero in ea est una fides, ideo ipsa est sancta et apostolica; sed quia in ea est unum baptisma, ideo in ea est peccatorum remissio et salutis adeptio: baptismus enim et peccata remittit et celi ianuam aperit. Et ideo in his tribus illa sex conclusit breuitatis causa. Iu. Una nempe fuit diluuii archa Noe, unam ecclesiam prefigurans; que in uno cubito consummata unum, uidelicet Noe, gubernatorem habuit et rectorem; extra quam omnia subsistentia super terram legimus fuisse deleta. Hic incipit secunda pars principalis huius decretalis, in qua ponuntur quedam adaptationes, per quas concluditur quod subesse summo pontifici est de necessitate salutis. Et est prima adaptatio quod ecclesia figurata est per archam Noe; et hoc ponitur hic: Una nempe, etc.. Ubi notandum est quod archa Noe figurauit Dei ecclesiam per sex, ut Augustinus declarat 3 de Ci., cap. 26: primo, ex eius uacillatione: sicut enim archa ferebatur super fluctuantes aquas, sic et ecclesia militans non sine fluctuationibus requiescit; secundo, quia archa fabricata fuit ex ligno, et per lignum ibi saluate sunt anime: sic ex ligno crucis dependet salus ecclesie; tertio, archa erat sexies longa quam lata et decies longa quam alta, et hoc modo etiam corpus humanum est dispositum, ut sit decies longum quam grossum et sexies longum quam latum: et ex hoc significat ecclesiam, cuius redemptor factus homo uenit ad saluandum homines; quarto, archa habuit hostium in latere, et Christo fuit apertum latus in cruce, unde fluxerunt sanguis et aqua: quo dicitur ecclesia in sacramentis formata; quinto, archa fuit formata ex lignis quadratis, etideo quocumque uertebatur stabat fixa: hoc pertinet ad stabilitatem ecclesie, que semper fixa manebit; sexto, quia archa bicamerata erat inferius et tricamerata superius: sic et ecclesia bicamerata est, quia facta est ex Iudeis et gentibus, est etiam tricamerata, quia ex tribus filiis Noe omnes homines descenderunt et illi qui sunt reparati, ex quibus facta est ecclesia. Iterum ista archa inferius erat ampla, et ecclesia inferius est magne latitudinis, quia multi sunt prelati inferiores. Superius uero archa erat stricta, quia pauciores sunt prelati superiores in ecclesia. Consummabatur in uno cubito, quia ecclesia in uno summo pastore terminatur: sicut ergo tota illa archa stabat sub uno cubito, sic tota ecclesia stat sub uno summo pontifice. Et sicut tunc extra illam archam non fuit salus, et quicquid saluabatur erat sub illo cubito, sic extra ecclesiam non est salus, et quicquid saluatur necessario est sub summo pontifice. Iterum totius arche rector fuit unus, Noe, et nichil fuit saluum nisi quod fuit sub eo: sic totius ecclesie rector est unus pontifex summus, Christi uicarius, et nichil saluatur nisi sub eo. Hic ponitur secunda adaptatio ad probationem eiusdem conclusionis. Quam probat per quattuor unitates que sunt in ecclesia. Prima est unitas sponsi: nam dominus papa est unius sponsi unus principalis uicarius. Propter quod Glossa, super illud Matth., 16 Tibi dabo claues, etc., ait quod hoc Petro specialiter commissum est ut ad unitatem nos inuitaret, et subdit quod ideo eum principem apostolorum instituit, ut ecclesia unum Christi principalem haberet uicarium. Iterum est unius fidei principalis doctor et diffinitor: nam concilia generalia, ubi talia sunt diffinita et ubi simboli sunt compositi, non nisi auctoritate summi pontificis poterant congregari et diffiniri. Iterum unitas sacramentorum: summus pontifex, ut est Christi principalis uicarius, est eorum principalis dispensator. Iterum unitas caritatis, qua membra copulantur Christo et eius uicario: quandam principalitatem ostendit Christi et sui uicarii ad sua membra. Si ergo ecclesia ex his quattuorunitatibus est una, et ex his est salus, etex his etin his principalitatem habet, sequitur quod nullus nisi sub summo pontifice saluari potest. Subesse ergo summo pontifici est de necessitate salutis. Hic ponitur tertia adaptatio. Ubi notandum quod Dominus habuit uestem unam quadripartitam quattuor militibus tributam: et figurat ecclesiam per quattuor partes orbis diffusam et in eisdem equaliter, id est concorditer, distributam. Habuit etiam unam aliam uestem inconsutilem, que non fuit scissa, sed sortita: et significat etiam ecclesiam quantum ad unitatem caritatis. Que caritas est desuper, quia supereminentior uia est: et est desuper contexta per totum, quia nullus debet esse a caritate exclusus. Ecclesia etiam est contexta per totum: quia est catholica, generalis et totalis. Est etiam inconsutilis: ut non scindatur, ut una permaneat et omnes in unum colligat. Sorte est habita: in quo diuina gratia commendatur, quia, cum sors mittitur, non persone, sed occulto Dei iudicio creditur. Et hec omnia sunt de Augustino super textu predicto. Exhis ergo sic arguitur: tunica domini, id est ecclesia, non esset inconsutilis et contexta per totum, nisi esset sub uno capite collocata; ergo qui se ab hoc capite retrahit, hanc tunicam scindere querit, et, quia scindi non potest, taliter se subtrahens ad huiusmodi tunicam non pertinet; ergo talis salutem promereri non potest. Igitur subesse summo pontifici est de necessitate salutis. Hic ponitur adaptatio quarta, in qua uult probare quod omnes christiani sunt commissi uicario Christi. Quod probat tripliciter. Primo, ex unitate corporis et capitis: Igitur ecclesie unius. Secundo, ex unitate commissionis ouium: Dicente domino. Tertio, ex unitate ouilis et pastoris: Siue ergo Greci siue alii. Prima ergo ratio talis est: ubi est unum corpus, unum caput, non duo capita; quia ibi est Christus, Christi uicarius Petrus, Petrique successor, ibi nullus saluatur, nisi subsit Christo, et uicario Christi, Petro scilicet, et suo successori; sed unius et unice ecclesie est unum corpus, unum caput, Christus scilicet, Christique uicarius Petrus, Petrique successor; ergo in ecclesia nullus saluatur nisi subsit Christo, Christique uicario, etc. Ponit autem de hac ratione tantum medium ipsum inferendo ex predictis adaptationibus. Dicit autem ecclesiam unam et unicam, quia tunc aliquis habet aliquid unum quando non habet aliud, sed habet unicum quando nec habet aliud, nec habere sperat, nec dirigit aspectum in aliud. Hoc trahi potest de Gregorio super illud Luc., 7 {Et ecce defunctus efferebatur filius unicus matris sue }: unicus erat quia non sperabat amplius filios procreare. Ecclesia ergo una sponsa Christi est, quia non habet aliam; et ideo nulla alia ecclesia potest esse in qua sit salus, nisi illa sola cui preest Christus, et Christi uicarius Petrus, Petrique successor. Hic ponitur secunda ratio ad eandem conclusionem; et est talis. Cuicumque Dominus commisit oues suas, non has uel illas intelligitur, sed omnes uniuersaliter commisisse; et ex hoc intelligitur non esse salutem alicuius ouis, nisi sub eo et sub successoribus eius, cui omnes oues generaliter sunt commisse. Sed dicente Domino ipsi Petro: Pasce oues mess, etc., sequitur quod nulla ouis saluari potest nisi sub Petro et successoribus eius. Ergo sibi subesse est de necessitate salutis. Hic ponitur tertia ratio ad eandem conclusionem; et est talis. Ubicumque est unum ouile et unus pastor, siue Greci siue alii dicant se non esse sub ipso pastore uel sub eius uicario et eius successoribus, dicunt se non esse de illis ouibus nec ad ouile huiusmodi pertinere, et consequenter dicunt se non esse in statu salutis, dicente Domino Iohann., 7 esse unum ouile et unicum esse pastorem. Siue ergo Greci siue alii dicant se Petro et eius successoribus non esse commissos, necesse est quod fateantur se non esse de ouibus Christi, nec pertinere ad ouile Christi; et consequenter fatentur se non esse in statu salutis. Ergo subesse summo pontifici est de necessitate salutis. Hec est tertia pars principalis huius decretalis. In qua, postquam dominus papa ex conditionibus generalibus congruentibus ecclesie probauit quod sibi subesse est de necessitate salutis, etidem probauit ex quibusdam adaptationibus generalibus et etiam specialibus ad ecclesiam coaptatis, hic tertio hoc idem probat ex duobus gladiis qui sunt in ecclesia. Circa quod duo facit, quia: primo agit de ipsorum gladiorum pluralitate, potestate et usu; secundo de ipsorum ordine, ibi: Oportet autem gladium esse sub gladio. Circa primum, duo facit. Primo, proponit quod intendit. Secundo, probat quod dixerat, ibi: Nam dicentibus apostolis. Prima patet, sed ista secunda diuiditur in tres partes. Nam primo probat duos tantum esse gladios in ecclesia, ibi: Nam dicentibus apostolis; secundo ostendit eos ambos esse in potestate ecclesie, ibi: Certe qui in potestate; tertio declarat eos non eodem modo esse in potestate ecclesie, ibi: Uterque ergo. Arguitur ergo sic: apostoli existentes et loquentes cum Christo representabant ecclesiam; sed inter ipsos apostolos erant duo gladii; ergo consequens est quod in ipsa ec clesia sunt tantum duo gladii. Nam si essent plures quam duo, non dixisset Dominus satis est, sed parum est; et si essent pauciores non dixisset satis est, sed nimis est. Ex uerbis ergo Domini dicentis ad apostolos, satis est, datur intelligi duos gladios esse in ecclesia, et non plures nec pauciores. Postquam probauit duos gladios esse in hac, id est in ecclesia, hic probat eos esse in potestate ecclesie. Et quia nullus dubitat gladium spiritualem esse in potestate ecclesie, ideo hic probat solum de gladio temporali, ex uerbo Domini, qui dixit eum gladium esse Petri, cum it: Conuerte gladium tuum in uaginam. Hic notandum quod duo gladii erant inter apostolos, qui tenebant locum ecclesie. Unus autem illorum erat uisibilis, quia fuit extractus, et significat gladium materialem, qui respicit corpora et facit lesionem uisibilem. Alius stabat inuisibilis, quia non fuit extractus, et significat gladium spiritualem, qui ferit animas et facit lesionem inuisibilem. Si ergo de gladio materiali dixit Dominus Petro: Conuerte gladium tuum in uaginam, patet quod gladius materialis est in potestate Petri. De gladio autem spirituali, quod sitin potestate eius nullus dubitat. Consequens ergo est quod uterque gladius est in potestate ecclesie. Hec est doctrina Bernardi, ubi uult quod summus pontifex gladio materiali, qui est in sua potestate, non debeat uti per se, sed per ministrum, scilicet per principem uel militem. In hac parte uult ostendere quod uterque gladius non eodem modo ad ecclesiam pertinet, sicut patet ex litera. Nam spiritualis gladius est in potestate ecclesie ad usum, sed materialis est in potestate ecclesie ad patientiam et ad nutum. Ubi notandum quod nutus est per aliqua signa cognoscere alterius uoluntatem. Reges ergo et principes uidentes per signa uoluntatem summi pontificis expedire ecclesie quod utantur materiali gladio, debent contra rebelles et inobedientes materialem gladium exercere, qui non est exercendus manu ecclesie, sed manu regum et militum pro utilitate ecclesie, et hoc ad nutum, id est ad imperium, summi pontificis seu ecclesie. Primo generaliter, quia mandat ecclesia quod fiat iustitia; secundo specialiter, quia potest specialiter innuere quod etiam de isto fiat iustitia. Hoc autem exercitium materialis gladii non solum est ad nutum ecclesie, sed etiam ad patientiam sacerdotis, quia, quod aliquis puniatur in corpore per principem secularem, ecclesia sustinet et patitur, quia condolet et compatitur patienti. Hec est doctrina Bernardi. In hac parte, postquam determinauit de pluralitate, potestate et usu istorum gladiorum, determinat de eorum ordine. Ubi primo ponit quem ordinem habeant isti gladii, ibi: Oportet autem. Secundo, probat quod dixerat, ibi: Nam cum dicat. Prima pars patet de se ex litera. Secunda diuiditur in tres. Quod enim gladius temporalis sit sub spirituali, primo probat per Apostolum: Nam cum dicat; secundo per Dionysium, ibi: Nam secundum; tertio, coniungit multa media simul probantia propositum, ibi: Quod etiam. Circa partem istam notandum est quod non potest esse essentialis ordo inter aliqua, nisi unum sit perfectius alio, et nisi unum magis appropinquat ad Deum quam aliud. Habent enim se res respectu Dei, sicut numerus respectu unitatis, secundum Dionysium 5 De diu. nom.. Et sicut non sunt duo numeri essentialiter differentes, quin unus habeat plures unitates quam alius, sic non sunt due res essentialiter differentes, quin una sit perfectioralia. Si ergo isti gladii sunt per se distincti et ordinati, oportet unum esse sub alio et unum esse perfectiorem alio. Hic probat eandem conclusionem sic. Secundum legem diuinitatis et secundum ordinem uniuersi, infima reducuntur in suprema per media, et inferiora ad ordinem reducuntur per superiora. Cum ergo spiritualis potestas excellat terrenam dignitate et nobilitate, quia spiritualia temporalia antecellunt, iste due potestates non eque ao immediate reducentur in Deum nec in ordinem, sed una reducetur per aliam, scilicet terrena per spiritualem, et dirigetur et gubernabitur per ipsam. In hac parte colligit multa media ad eandem conclusionem, scilicet quod potestas terrena est sub spirituali. Circa quod duo facit, quia primo facit quod dictum est, secundo ex dictis infert ad propositum multas conclusiones, ibi: Nam ueritate testante. Quod ergo potestas terrena sit sub spirituali probat primo ex decimarum datione. Est enim de iure diuino quod layci de fructibus terre dent decimas clericis; tota ergo terra laycorum est incensiua siue censuaria ecclesie; ergo terrena potestas, secundum omnia bona terrena que habet, est sub ecclesia. Secundo, probat hoc idem ex benedictione et sanctificatione. Sacerdotalis enim potestas benedicit et sacrat regalem, ut dicit Ugo De sacramentis; sed secundum Apostolum qui benedicit maior est eo qui benedicitur absoluit etiam eum si delinquat et iniungit, si iniungenda est; ergo omnis rex et omnis qui peccare potest subest ecclesie. Tertio, probat hoc idem ex potestatis acceptione. Nam in lege ueteri primo fuit institutum sacerdotium a Deo, et per sacerdotium regalis potestas instituta iubente Deo exemplum in Samuele et Saule. Hoc autem Deus iussit, ut ostenderet terrenam potestatem ab ecclesia dependere. Quarto, probat hoc idem ex ipsarum rerum gubernatione. Namin tota creatura, secundum Augustinum 3 De Trinitate, c. 4, corpora grossiora per subtiliora reguntur et tota corporalis creatura per spiritualem; sed turpis est pars que suo non congruit uniuerso; si ergo in toto uniuerso corporalia reguntur per spiritualia, turpe esset si in genere humano, quod est pars uniuersi, terrena potestas non subesset spirituali et non regeretur per ipsam. In hac parte concludit quattuor conclusiones de ecclesiastica potestate ad propositum utiles. Prima ibi: Nam ueritate testante. Secunda ibi: Ergo si deuiat. Tertia ibi: Est autem hec. Quarta ibi: Quicumque igitur. Prima conclusio est quod spiritualis potestas potest instituere, iudicare, transferre et plantare terrenam potestatem. Hoc enim testatur ueritas sacre pagine, ut patet ex textu decretalis quod sumitur de Ieremia et ex rationibus supra positis immediate in capitulo: Quod etiam decimarum, etc.. Et ideo si potestas terrena instituitur per spiritualem, iudicabitur et destituetur per ipsam, si bona non fuerit. Et hoc uult dicere uaticinium Ieremie: Ecce, inquit, hodie id est a die qua formata est ecclesia constitui te super gentes et regna ut euellas et destruas, etc.. Ista est secunda conclusio. Ubi notandum est quod ille est spiritualis homo qui habet sanam mentem et sanum iudicium de agibilibus, sicut ille corporaliter est sanus qui habet sanum et rectum iudicium de sensibilibus, et maxime secundum gustum. Sicut ergo ille qui est sanus corporaliter potest alia corpora iudicare, sic ille qui est spiritualis potest de omnibus et corporalibus et spiritualibus iudicare, quia corporalia sub spiritualibus continentur. Spiritualis ergo homo a nemine iudicatur, quia in suo iudicio a nemine potest iuste reprehendi, cum, in quantum talis, nullum possit dare iudicium nisi rectum. Notandum etiam circa hoc quod duplex est spiritualitas, una personalis et alia status, et duplex est correctio, una auctoritatiua et alia fraterna. Qui ergo est spiritualis personaliter, omnia iudicat, quia omnes male agentes potest corrigere correctione fraterna, et ipse a nemine iudicatur, quia, ex quo est spiritualis, bonus et sanctus, nihil agit de quo possit iudicari et reprehendi. Qui autem est spiritualis secundum statum, quando est in statu sanctissimo et spiritualissimo, in quo statu est solus summus pontifex, omnia iudicat auctoritatiue, quia super omnes auctoritatem habet, et ipse a nemine iudicatur, quia nullus habet auctoritatem super ipsum. Possunt ergo summi pontifices non esse spirituales personaliter, et tamen spirituales secundum statum. Et ex hoc debet quilibet eum nominare sanctissimum patrem, quia ipse solus est ille spiritualis homo qui iudicat omnia auctoritatiue et ipse a nemine iudicatur. Ista est tertia conclusio. Ubi concluditur quod potestas ecclesiastica est humana, tum quia data homini, tum quia exercetur per hominem; et est diuina, quia ore diuino est data Petro et suis successoribus, et etiam quia firmata in Christo petra, quem Petrus confessus est, dicente Domino ipsi Petro: Quodcumque ligaueris, etc.. Quod autem ista auctoritas sit data homini, patet per illud Euangelii: Tibi dabo, etc.. Quod etiam exerceatur ab homine, patet per illud Euangelii: Quodcumque ligaueris, etc.. Quod etiam data sit a Deo, patet per illud quod Christus, qui est uerus Deus, dixit Petro: Tibi dabo, etc.. Quod etiam sit fundata in Deo, patet quia Christus, qui erat Deus, dixit: Super hanc petram id est super me ipsum, qui sum petra firmata et qui significor per petram edificabo ecclesiam meam. Hec est quarta conclusio. Circa quam notandum quod Pater et Filius et Spiritus Sanctus in relatione ad creaturam non sunt nisi unum principium, ut dicit Augustinus 5 De Trinitate, c. 13: ideo non in principiis, sed in principio creauit Deus celum et terram, et hoc ideo quia Trinitatis personarum est unus Deus. Si ergo essent duo dii, possent esse plura capita principalia in regimine humani generis, quia unum caput posset referri in unum deum et aliud in alium deum. Sed, cum hoc sit falsum et hereticum, sicut non est nisi unus Deus et unus Dei filius Yhesus Christus, ita ecclesia non habet nisi unum caput et unum principalem uicarium Yhesu Christi, cui subesse est de necessitate salutis. Qui ergo huic ueritati contradicit, resistit diuine ordinationi, que resistentia a statu salutis excludit. Hec est principalis conclusio huius decretalis illata ex omnibus antedictis. Ex quibusdam enim conditionibus generalibus competentibus ecclesie, et ex quibusdam adaptationibus spiritualibus adaptatis ecclesie, et ex gladiis qui sunt in ecclesia, patet quod tenemur subesse Romano pontifici. Et ex primo declaramus, et ex secundo dicimus, et ex tertio diffinimus quod subesse summo pontifici omnino, id est penitus, est de necessitate salutis. 