Supra mundi gloriam est post mortem uiuere in mentibus humanorum. Hii uero sunt illi qui scribendo eorum eleuant intellectum. Iccirco ego Cicchus de Esculo Expositiones primo faciam supra Spheram, deinde super alios libros ordinarie sicut legam secundum possibilitatem spiritus uite mee, si celo placuerit cuius nutu omnia disponuntur. Oportet medicum de necessitate scire ac considerare naturas stellarum et earum coniunctiones ad hoc ut diuersarum egritudinum et dierum creticorum habeat notionem, quoniam alterabilis est equidem ipsa natura secundum aspectus et coniunctiones corporum superiorum, scribit Hermes primo de speculis et de luce, in qua uerborum serie Hermes tria nobis innuit: primo necessitatem medici recte operantis ad istam scientiam capescendam, quia non potest medicus sine stellarum scientia perfectissime operari sed tanquam cecus ut plurimum ducitur et oberrat. Idcirco dicebat Hippocras excellentissimus medicorum in libro de stellarum aspectibus uersus lunam: Medicus, inquit, si non est in stellarum scientia perspicuus, quis in eius manibus non confidat, quia cecus non immerito poterit diffiniri. Et Ptolomeus in Centiloquio 57 uerbo insinuat, Cum fuerit septimus et eius dominus impediti, remoue medicum ab egro. Subaudi quia turbationem infirmi et ignorantiam medici significat hic influxus. Et Hipparcus in libro de uinculo spiritus secundo capitulo describebat, Medicus sine astrologia est quasi oculus qui non est in potentia ad operationem. Et Apollonius in sua arte magica inferebat, Medicus sine stellis et necromanticus sine ossibus mortuorum est quasi imago a spiritibus non uiuificata. Et Albumasar in Introductorio suo maiori in reprobatione capitulo septem, Astrorum scientia est principium scientie medicine. Et Hippocras medicorum princeps in libro de aere aqua et regione, Et si ex altissimis consideraueris, inuenies astrologiam non esse minimam partem scientie medicine. Hoc idem in Pronosticis inferebat, Est quoddam celeste signum in quo medicum preuidere oportet, eius si tanta fuerit prudentia admirabilis nimiumque stupenda. Tale autem celeste signum lunam intelligit admirandum prout ipsa dispositiones corporum superiorum recipit per aspectum qua generatio et corruptio germinat in terrenis. Iccirco dicebat Hermes primo de speculis et de luce quod detrimentum huius corporis, scilicet lune, detrimentum est totius nature. Galenus uero exponens illud uerbum recitat Hippocratem aerem intendisse. Sed non est necesse nunc de tali materia disputare, quia satis patet in tractatu quem feci tale uerbum serialiter exponendo, et per illud quod infra patet in libro de mirabilibus in natura de mente Hippocratis et similiter Ptolomei. Et hoc tantum de primo cum dicit, Oportet medicum de necessitate etc. De secundo quod sequitur, ad hoc ut diuersarum egritudinum et dierum creticorum habeat notionem etc. In quibus uerbis utilitatem denotat medicorum, nam non est maior utilitas et excellentia humana quam secretorum uniuersalis nature noscere ueritatem, ut dicit Ptolomeus primo de circulo uisuali. Quid autem nobilius quam celorum noscere ueritatem, augmentamus namque bona et mala decidimus imperio rationis. O quam utilis est humanis cognitio futurorum. Hec est ergo gloria nostre mentis. Hec est humane nature diuinitas et supra diuitiarum gloriam appetenda, ut dicit Hermes primo de speculis et de luce. Melius est enim scire naturam celi quam nobilitari ab eo. Utilis est medico in quantum in habitu angelico se demonstrat aliarum naturarum et egritudinum terminos preuidendo, ut dicit Mesalachua in libro de uirtute motoris. Hec est enim scientia que humanum facit esse diuinum et preuisor existit ut angeli futurorum. Nam scito principio egritudinis poterit recte medicus iudicare utrum egritudo sit ex materia calida frigida humida aut sicca, et si mortalis fuerit egritudo aut eger deueniat ad salutem, infirmum quidem nullatenus intuendo, ut dicit Hippocras in libro de stellarum aspectibus uersus lunam, Quando est initium egritudinis tibi est necessarium intueri si lunare corpus a combustione recedat, quia tunc proculdubio infirmitas exardescit quousque ad oppositionis gradum deuenit ipsa luna. Et cum fuerit in gradu oppositionis et fuerit cum malo planeta aut in loco maliuolo situata intuens dominum domus mortis, poteris noscere utrum infirmus interitus iudicium consequatur et si breuem habuerit egritudinem uel prolixam. Sed multi satagunt de morte et uita et rebus futuris per artes magicas iudicare que sunt a sancta matre ecclesia uituperabiliter improbata. Que uero magice scientie quinque in libro de uinculo spiritus describuntur: uidelicet, mantica, mathesis, sortilegium, prestygium et maleficium. Mantice uero species sunt quatuor: scilicet, pyromantia, hydromantia, necromantia et geomantia. Pyromantia est quedam diuinitiua scientia que fit in igne et motu eius ut apparent imagines per quas pronosticatur de futura morte uel uita, dicta a pyr, quod est ignis, et mantia, diuinatio. Hydromantia est diuinatio facta in corporibus tersis et politis uel in aere, dicta ab aier, ris et maco, scientia. Necromantia est quedam scientia diuinatiua qua aduocantur demones ad dandum responsa que in cunctis triuiis et maxime in septentrionalibus partibus exercetur, dicta a necros, quod est mortuum. Geomantia est diuinatio quedam facta circa terrena et hiis similia, dicta a geo, quod est terra. Mathesis uero species sunt quatuor: scilicet, horospicium, aruspicium, augurium et auspicium. Discretiones uero istarum reperietis in libro de uinculo spiritus et in libro de ministerio nature quem fecit Hipparcus in quo tractatur de tribus speciebus scientie magicalis: uidelicet de sortilegio, prestygio et maleficio. Sortilegium est tertia species de numero principalium magicarum, que fit per uerba in collectione ossium mortuorum, que multipliciter a pessimis hominibus exercetur. Prestygium est delusio sensuum humanorum que facit apparere de festuca trabem et de calamo colubrum uel serpentem, et de presente quod sit absens, et de sedente quod sit ambulans. Maleficium est fascinatio uirium animalis stupefacta uimque rei priuans simpliciter uel ad tempus. Sed quamuis per istas artes magicas possit haberi aliqualis cognitio futurorum, tamen sub excellentiori modo per scientiam stellarum habetur futurorum cognitio ueritatis, scilicet per reuelationem intelligentiarum mediante celo quibus omnia sunt nota, ut dicit Ptolomeus, primo de circulo uisuali, Substantiis separatis in celo nihil est occultum et ultimum mirabilium quomodo participent creaturis Nec eas, scilicet intelligentias, contingit fallere nec falli, secundo Metaphysice declarante philosopho. Ueritatis ipsa nempe stellarum scientia est radix et omnes alias illuminans in effectu teste Thebit in libro suo De imaginibus auctoritate Aristotele sic dicente: Quia sicut non est motus corpori anima carenti nec uita animato corpori nisi per cibum quo adaptatur et dirigitur, sic non est radix alicuius sapientie si astrologia fuerit uacuata. Et hoc tantum de secundo cum dicit, Ad hoc ut diuersarum egritudinum etc. De tertio et ultimo, cum dicit, Quoniam alterabilis est et eadem ipsa natura secundum aspectus et coniunctiones corporum superiorum. In quibus uerbis suorum dictorum causam insinuat concludendo quia motus particularis nature a celesti corpore dependet sicut effectus a proprio mouente. Metheororum primo declarante philosophica ueritate inquit, Ex necessitate mundus iste inferior contiguus est superioribus lationibus ut omnis uirtus gubernetur inde. Et Hermes primo de speculis et de luce, Moralium uirtutum et omnium celestia sunt causa. Et Albumasar in tertio libro sue astrologie, Quicquid in mundo isto nascitur et occidit signorum et stellarum motum consequitur tanquam causam efficientem. Alterabilis est ipsa natura ex coniunctione et aspectu corporum superiorum, quia cum omne indiuiduum tam animalium quam mineralium et plantarum sit compositum ex quatuor elementis que augmentum et diminutionem et conuersionem adinuicem recipiunt ex eorum qualitatibus celesti corpore mediante, quia per motum stellarum et planetarum super elementa fit motus eorum et eorum corruptionis et compositionis receptio, ut dicit Albumasar in Introductorio maiori, differentia quinta, in reprobatione tertie septime: Signa et planete significant superesse elementorum et eorum corruptionis et compositionis indiuiduis nutu dei. Alteratur ipsa natura secundum mutationem stellarum in longitudine et latitudine radiando, ut Ioannes Damescenus in libro suo separatorum sermonum dicebat, Secundum mutationem stellarum in longitudine et latitudine uitia et nature consuetudines mutantur. Et Aristoteles secundo de generatione dicebat, Secundum accessum et recessum planetarum per circulum obliquum proprie fiunt generationes et corruptiones. Et Hippocras tertia particula inferebat, Mutationes temporum subaudi que fiunt ex mutatione stellarum maxime generant morbos, etc. Alteratur ipsa natura ex necessitate celestium actionis. Nam minima stellarum fixarum maior est tota terra, et stella in celo est uelut punctus, ut dicit Alphraganus differentia quarta: Sed cum sint innumerabiles stelle celi et entia sub quinta essentia sint uelut minima respectiue, et etiam modicum ignis uel aque frigide alteret corpora nostra, cum nulla sit proportio quantitatis, quanto magis et tota celi dispositio alterabit. Et hoc est quod dicit Hermes, Alterabilis est ipsa natura secundum aspectus et coniunctiones corporum superiorum. Uolentes igitur ad medicinalem scientiam deuenire oportet ut in astrorum scientia eorum eleuent intellectum. Premittitur ergo iste tractatus qui dicitur Sphera mundi ut principiorum nauicula per quam deuenimus ad maiora. In isto autem tractatu sicuti et in aliis libris quatuor cause principales requiruntur: scilicet, causa materialis, causa efficiens, causa formalis, et causa finalis. Causa materialis siue subiectum est ipsum corpus celeste compositum ex omnibus spheris, quia illud est subiectum in scientia de cuius passionibus et proprietatibus inquiritur in illa. Causa efficiens fuit Ioannes de Sacrobusco qui ex diuersis dictis philosophi et aliorum astrologorum istum tractatum sub breuitatis ordine compilauit. Nam bene rememorabilia sunt illa que pauca sunt et adinuicem sunt ordine colligata. Causa uero formalis est duplex, scilicet forma tractatus et modus tractandi. Forma tractatus est ipsum opus per capitula et per ipsorum partes distinctum serie ordinata. Modus tractandi est quintuplex: scilicet, diffinitiuus, diuisiuus, probatiuus, improbatiuus, et exemplorum positiuus. Nam anime legentis est amenitas colligata, si modus tractandi debito fuerit ordine limitatus. Causa uero finalis est notitia celestium corporum quoad se et quoad eorum proprietates et proprias passiones. Nam finis scientie speculatio est eorum que in ipsa scientia concluduntur. Delucidatis causis recurrendum est ad formam tractatus. Diuiditur autem iste tractatus in quatuor capitula, ut auctor ponit in littera. Nam in primo tractatu de principiis huius scientie: uidelicet, quid sit sphera, quid axis, quid polus, et quid sit forma mundi. Et in secundo de unoquoque circulorum ipsius ponendo causam specialem. In tertio de ortu et occasu signorum et de hiis que causantur ab eis; scilicet, de diuersitate noctium et dierum, et de diuersitate habitantium in diuersis climatibus, et de diuisione septem climatum. In quarto et ultimo de circulis planetarum, et de eorum motibus, et de causa eclipsis solis et lune. Primum capitulum incipit, Sphere ab Euclide etc. Secundum incipit ibi, Horum circulorum etc. Tertium ibi, Signorum ortus et occasus etc. Quartum incipit ibi, Notandum quod sol habet etc. Adhuc primum capitulum diuiditur in duas, quia primo Ioannes tractat de principiis huius artis et in secundo de forma mundi. Secundus incipit ibi, Uniuersalis mundi machina etc. Prima pars spectat ad presentem lectionem. Diuiditur autem presens lectio in partes duas. In prima ponit diffinitionem sphere et in secunda eius diuisionem. Secunda ibi, Sphera autem dupliciter diuiditur. Prima iterum in duas, nam in prima ostendit duplicem diffinitionem sphere et in secunda ostendit quid sit centrum, quid axis, et quid polus. Secunda pars incipit ibi, Linea uero transiens per medium etc. Dicit de prima parte quod sphera diffinitur ab Euclide quod est transitus circumferentie circuli dimidii quotiens fixa diametro quousque redeat ad eundem locum circumducitur. Et exponit dicens quod sphera est tale rotundum solidum quod describitur ab arcu dimidii circuli circumducto. Iuxta quod est intelligendum propter littere expositionem quod circulus est superficies plana una linea contenta que dicitur circumferentia. Superficies uero contenta dicitur circulus. Deinde cum dicit, Affixa diametro, est sciendum quod diametron est linea recta transiens per medium circuli. Et dicitur diametron a dia, quod est duo, et metros, quod est mensura, quasi duo mensurans, scilicet polum arcticum et polum antarcticum. Cum dicit, Ab arcu dimidii circuli, est sciendum quod arcus est quelibet portio circumferentie contenta sic. Et hoc est quod dicit. Hic ponit aliam diffinitionem spere datam a Theodosio et dicit quod sphera est corpus solidum contentum una superficie, in cuius medio est punctus a quo omnes linee ducte ad circumferentiam sunt equales, et sic. Et ille punctus dicitur centrum illius sphere. Circa quam partem est notandum quod corpus est longitudo cum latitudine et profunditate cuius extremitates sunt superficies sic. Superficies est longitudo cum latitudine, cuius extremitates sunt linee. Superficies est dupliciter: superficies plana ut in campis, et decliuis siue conuexa ut in montibus. Et de ista intendit cum dicit, Una superficie etc. In cuius medio est punctus, nam punctus est cuius pars non est; a quo, scilicet puncto; omnes linee etc., linea uero est longitudo sine latitudine, cuius extremitates sunt duo puncta; et ille punclus etc., quod centrum est punctus in medio circuli a quo omnes linee ducte ad circumferentiam sunt equales. Circa istam partem solet esse duplex dubitatio et primo utrum sphere moueantur ab uno motore uel a pluribus, et si a pluribus, queratur quot sint et cuiusmodi sint motores. Et uidetur primo quod sphere ab uno et non a pluribus moueantur duobus motiuis quorum primum est: duobus mobilibus quorum unum in motu suo ab alio regulatur sufficit unus primus motor uniuersalis et plures superfluunt. Sed motus spherarum celestium a primo mobile regulatur, ergo unus est motor et non plures celestium circulorum, ergo relinquitur quod sphere ab uno et non a pluribus moueantur. Preterea dicit philosophus primo Physicorum quod melius est ponere unum principium quam multa et finita quam infinita, igitur melius est ponere unum motorem quam plures. Oppositum: unius mobilis unus est motor, ergo plurium mobilium plures sunt motores. Sed orbes celorum sunt plures et distincti mobiles, ergo mouentur a pluribus motoribus et non ab uno. Preterea diuersorum et contrariorum motuum naturalium diuersi et contrarii sunt motores. Sed motus celorum sunt diuersi et contrarii motus, nam prima sphera mouetur ab oriente in occidentem, stelle uero erratice econuerso, quare etc. Ad istam questionem breuiter est dicendum, quia sententia communis est quod celum mouetur ab uno uniuersali motore et a pluribus particularibus, tamen omnes reducuntur ad primum motorem et regulantur per illum. Primus namque motor mouet ÅŸecundum allationem continuam uniformem que est causa continuationis uniformitatis in natura. Inferiores autem mouent secundum allationem continuam sed non uniformem, quia obliquantur a meridie uersus septentrionem et sunt causa difformitatis que sunt in generatione et corruptione. Unde ad formam rationum cum dicitur quod duobus mobilibus quorum unum in motu suo ab alio regulatur sufficit unus motor et plures superfluunt, dico quod sufficit unus motor uniuersalis et plures particulares non superfluunt, quia sic mobilia sunt plura et motores sunt plures et particulares absque eo quod potentia superioris excludat potentiam inferioris uel econuerso. Uel uirtus motiua mouet manum, manus mouet lapidem, lapis autem aquam, tamen uirtus est motor primus uniuersalis et omnes alii particulares. Ad secundam rationem est dicendum quod melius est ponere unum motorem uniuersalem et prius quam multos particulares qui est deus. Dic quod uerum est: possunt tamen poni nihilominus et alii motores sub eo quorum uirtus in mouendo est eis influxa a lumine bonitatis primi. Secundo queratur quot numero sunt motores. Dico quod multe sunt opiniones quas dimitto, tamen duas ponam que mihi meliores omnibus uidentur. Prima fuit Aristotelis qui ponit quod una sphera plures habet motus et quod illi plures motus sunt a pluribus et diuersis motoribus, ut dicit in 12 Metaphysice ubi inquirit et probat numerum motorum secundum numerum motuum tangitque plures motus in sole et in luna et similiter in aliis. Alia est opinio Auicenne quam teneo et credo ueram. Ponit in 9 sue Metaphysice, si bene recolo, duplicem ordinem intelligentiarum separatarum. Quedam enim est intelligentia prima que est motor uniuersitatis et primum principium totius cause. Secundarie autem intelligentie sunt in decem ordinibus, ut ipse ponit, quarum prima mouet celum uniformem quod est primum mobile; secunda mouet spheram stellarum fixarum; tertia mouet spheram Saturni; quarta mouet spheram Iouis; quinta mouet spheram Martis; sexta mouet spheram solis; septima spheram Ueneris; octaua spheram Mercurii; nona spheram lune. De decima sic dicit: Decima est intelligentia que influit super naturas animas et intelligentias et est intelligentia mundi terreni, et uocamus ipsam intelligentiam intelligentiam agentem. Et ex hoc multi accipiunt quod intellectus agens sit intelligentia decimi ordinis intelligentiarum separatarum. Utrum autem intellectus agens sit intelligentiarum alibi habet inquiri. Cuiusmodi autem nature sint motores isti, utrum sint corporei uel incorporei. Et uidetur quod incorporei quia intelligunt, et est ratio quia motor nobilior nobiliori debetur mobili. Sed nullum corpus nobilius est corpore celesti, immo ipsum est nobilius aliis corporibus, quare etc. Linea uero etc. In hac parte auctor notificat quid sit axis sphere et quid sint poli, et diuiditur in duas, quia in prima notificat quid sit axis et in secunda quid sint poli. Secunda ibi, Duo uero puncta etc. Dicit de prima quod axis est quedam linea recta transiens per centrum terre applicans extremitates suas ex utraque parte ad circumferentiam ipsius sphere. Hec uero axis siue linea latine dicitur diametron a dia quod est duo et metros quod est mensura, quia ista linea per centrum ducta mensurat circulum diuidendo eum in duas partes equales. Arabice uero uel Hebraice dicitur Nigear, unde Meselach in libro de uirtute motoris, Nigear sphere est linea recta transiens per centrum ex utraque parte ad superficiem proueniens, cum ipsa sphera figitur et sphera circa ipsam uoluitur. Hoc idem dicit Theodosius in principio de spheris. Duo uero puncta etc. Hic notificat quid sint poli in sphera et dicit quod duo puncta terminantia axem scilicet lineam dicuntur poli mundi. Unde Theodosius in principio de spheris, Sphere autem nigear sunt extremitates et sunt puncta extrema axem terminantia. Iuxta quod est intelligendum quod ista puncta istius linee imaginate dicuntur poli sub quadam similitudine, sicut ponit Ptolomeus 4 de actibus separatis: Poli dicuntur a poliendo quia politi. Sicut enim due extremitates ligni transuersalis in plaustro quod dicitur axis plaustri super qua totum plaustrum figitur et mouetur, et ex circumuolutione sunt polite et plane, ex qua ratione et poli dicuntur secundum quamdam metaphoram et in celo. Sed est sciendum quod linea ista recta que dicitur axis protensa a polo in polum accipitur hic mathematice et non physice. Sphera autem diuiditur etc. Sequitur illa pars in qua ponit duplicem diuisionem istius sphere, et diuiditur ista pars in duas, quia in prima ponit diuisionem sphere secundum substantiam et in secunda ponit secundum accidens. Secunda pars incipit ibi, Secundum uero accidens etc. Dicit de illa parte quod sphera diuiditur secundum substantiam et secundum accidens. Secundum substantiam diuiditur in nonam spheram que est primum mobile et in spheram stellarum fixarum que dicitur firmamentum et in septem spheras septem planetarum. Quedam uero sunt maiores, quedam uero minores, secundum quod plus uel minus accedunt ad firmamentum. Et concludit quod inter illas spheras sphera Saturni est maxima sphera, lune minima, prout patet in sequenti figura. Circa istam partem multiplex est dubitatio, primo utrum celum totum a conuexo supreme sphere usque ad concauum orbis lune sit continuum aut sint orbes per se distincti. Secundo, a quo magis dependeat actio gubernationis istorum infimorum, an a primo mobili an ab octaua sphera an a septem spheris. Tertio, utrum isti celi differant secundum speciem an conueniant in aliqua forma specifica. Quarto, quid importetur per ista nomina planetarum. Circa primam arguitur quod a concauo orbis lune usque ad conuexum supreme sphere sit unum corpus continuum tali ratione. Si celum non esset unum corpus continuum sed per multos orbes distinctum, tunc ad motum unius non sequeretur motus alterius. Consequens est falsum, ergo et antecedens. Falsitas consequentis est nota, declaratur consequentia, quia primum mobile rapit et trahit secum spheras inferiores ita quod secundum quod magis et minus appropinquat ad ipsum mouetur uelocius et tardius. Ergo ut uidetur non recipiunt adinuicem distinctionem. Preterea, si non sit totum unum corpus continuum sed per multos orbes distinctum, tunc illi orbes erunt contigui, et cum contigua sint illa quorum ultima sunt simul, ut habetur quinto Physicorum, oportet quod eorum termini sint simul sine interpositione alicuius corporis medii inter ipsa, et sic adhuc sequeretur quod totum est unum corpus indistinctum. Oppositum: impossibile est unum et idem corpus continuum simul diuersis et oppositis motibus moueri. Sed inferiores orbes septem scilicet planetarum mouentur et nituntur contra firmamentum secundum Ptolo- meum quarto de actibus separatis, capitulo primo, ergo non est unum corpus continuum. Dico ad questionem dimittendo opiniones quod contactus potest intelligi altero duorum modorum, uno modo prout est corporalis, alio modo uirtute. Dico ergo quod primum mobile non tangit orbes inferiores contactu corporali sicut corpus mouet corpus sed spirituali prout influit se in eis. Ad secundum dico quod orbes non sunt continui nec contigui, sed est corpus medium inter eos recipiens compressionem secundum sententiam Thebit et Alberti. Sed dic et melius quod celum continuum quoad lumen, quia unum lumen per totum diffunditur, scilicet solare, sed est contiguum quoad motum, et sic soluuntur rationes. Secundo est dubitatio utrum actio gubernationis istorum inferiorum dependeat, an a primo mobili, an ab octaua sphera, an ab aliis septem spheris. Et uidetur quod a primo mobili tali ratione, quia illud quo aliis inest motus ab eo principaliter est actio gubernationis istorum inferiorum; sed primum mobile est illud quo aliis inest motus, quare etc. Minor istius rationis est nota quia ipsum aliis dat moueri omnes alios regulando in mouendo. Maior de mente philosophi quarto Metaphysice declaratur dicentis unumquodque magis aliorum causa est secundum quod aliis inest eius actio, quare si motus inest aliis propter primum mobile, ergo ab eo principaliter est actio. Probatur quod ab octaua sphera principaliter dependat, nam illud excellit aliud in agendo in quo sunt plures excellentie actionis. Sed in octaua sphera sunt plures excellentie actionis, quia intelligentia motus et lumen, cum primum mobile careat lumine, ergo ab octaua sphera dependet potius quam a primo mobili. Probatur quod a septem spheris tali ratione illud quod formalius est et pluribus mouetur motibus, ab eo est actio principalis. Sed septem planete formaliores sunt et pluribus mouentur motibus, ut est notum, quare ab eis est actio principalis. Dico ad questionem quod sicut est in elementatis, sic et sub quadam similitudine est in celo. Nam forma, licet sit principium actionis, non tamen ipsa agit nec etiam materia sed compositum. Sic a simili et in celo licet primum mobile in celo teneat locum forme uel planete non est uix tamen totum corpus celeste compositum ex omnibus spheris in hec inferiora agit perficit et gubernat, quia primum mobile non posset agere sine lumine et motu orbium aliorum nec orbes sine primo mobili, quia si primum mobile non retardaret orbes in motu, non fieret proportio tem- porum nec mutarentur elementa sepe cum quibus non staret uita, ergo ipsorum celorum actio est communis: rationes uadunt eorum uiis. Tertio est dubitatio utrum celi sint eiusdem forme uel nature specifice et uidetur quod sic. Nam Mesalach in libro de sphera mota probat propositum tali ratione. Aliqua natura concludit omnibus orbibus motum circularem; hunc autem non possunt participare omnes simul nisi per formam eandem; ergo uidetur quod omnes orbes non differant secundum formam uel speciem. Ad istam questionem dico breuiter, ut dicit philosophus in secundo de celo, quod omnes orbes sunt unius nature secundum formam in genere, diuersarum uero naturarum secundum formam in specie, et hoc est inuenire tam in stellis quam in orbibus, nam differt operatio Iouis ab operatione Saturni. Cum ergo operatio arguat formam, et opera sint diuersa, ergo diuersitas erit formarum. Nam sicut natura elementaris continet quatuor corpora, eorum natura est eadem secundum genus sed diuersificatur secundum speciem. Terra namque diuersificatur ab aqua et sic de aliis. Sic etiam natura celestis, ut est aggregatum quoddam ex omnibus orbibus et stellis, dicitur una essentia secundum genus, tamen secundum speciem est diuersa. Et ex hoc soluitur ratio Mesalach quia illum motum circularem participant celestia corpora per eandem formam in genere et non per eandem in specie. Dico de quarto quod planetarum nomina sunt consequentia rebus. Nam Saturnus dicitur a saturitate quia quicquid dat cum plenitudine tribuit. Nam si in natiuitate alicuius fuerit impeditus, in summo dicit miseriam et lachrymabilem paupertatem. Si uero beniuolus et in bona parte circuli, maximam tribuit dignitatem, ut dicit Ptolomeus quarto de actibus separatis, Saturnus mirabiles imprimit effectus cum fuerit in sui propria mansione. Iuppiter pater iuuans uel ter iuuans quia solus existens iuuat quia fortuna et amicus nature. Secundo, si coniungitur maliuolo, mutat naturam illius ad bonum. Tertio, si coniungitur beniuolo corporaliter uel aspectu, augmentat eius bonitatem. Idcirco dicit Ptolomeus quarto de actibus separatis, Saturnus est renouatio ciuitatum, Iuppiter autem medicina celi. Mars a morte dicitur qui celeritatem cum impetu dat humanis. Sol ueluti solus lucens qui spiritum irradiat rationis. Uenus a Uenere qui pulchritudinis est uenator et ludus est et letitia mundi nostri. Mercurius a mercede quia rationalitatis et eloquentie dictus pater. Luna dicta in lumine una que cogitatiuam potentiam tribuit creaturis. Si quis ista uoluerit complete, legat epistolam quam misi Cancellario Bononiensis ciuitatis. Secundum accidens autem diuiditur. In ista parte ponit diuisionem datam secundum accidens et diuiditur ista pars in duas, quia primo manifestat qui sunt illi qui habent spheram rectam et in secundo exponit qui sunt illi qui habent spheram obliquam. Secunda ibi, Illi dicuntur etc. Dicit de prima quod sphera diuiditur secundum accidens in spheram rectam et obliquam. Illi uero dicuntur habere spheram rectam qui habitant sub linea equinoctiali, si ibi aliquis posset manere. Et assignat duplicem causam quare isti habent rectam spheram, quia neuter polorum illis magis eleuatur, uel quoniam orizon illorum intersecat equinoctialem et equinoctialis intersecat orizontem ad angulos rectos sperales. Iuxta quam partem est sciendum quod diuisio ista data per accidens, cum dicit quod sphera per accidens diuiditur in spheram rectam et obliquam, dicitur per accidens scilicet per aliud, quia ab alio habet quod dicitur recta uel obliqua in relatione ad habitabilem diuersitatem. Oportet uos scire quid appellet auctor angulos rectos sperales. Circa quod est notandum quod angulus rectus est quem facit linea supra lineam quando contangit illam perpendiculariter, id est, quando facit duos angulos ex utraque parte equales, ut sic . Unde omnes anguli recti adinuicem sunt equales ut sic. Obliquus siue obtusus est ille qui maior est recto, uel breuiter angulorum quidam sunt recti et equales ut sic, quidam acuti et obtusi ut sic. Angulus rectus est quando unus non est maior altero, angulus obtusus qui maior est recto, et acutus similiter se habet sic. Anguli spherales dicuntur anguli corporis spherici et diuiduntur sicut anguli superficiales in rectos et obliquos. Nam superficiales anguli dicuntur qui in superficie plana describuntur, quorum quidam sunt recti et quidam obliqui, ut dictum est. Illi dicuntur etc. In parte ista notificat qui sunt illi qui habent spheram obliquam qui habitant citra uel ultra equinoctialem, et assignat causam duplicem, quia alter polus magis illis eleuatur super orizontem et reliquus semper deprimitur. Assignat aliam causam uel quia illis orizon artificialis intersecat circulum equinoctialem ad angulos spherales et obliquos. Circa istam partem ut intelligatis est duplex dubitatio, primo utrum sit ponere spheram rectam et obliquam, secundo utrum locus sub equinoctiali linea sit habitabilis. Et primo uidetur quod non sit dare spheram rectam nec obliquam, quia unius sphere unus debet esse orizon tantum sicut et unus zodiacus et unus equinoctialis, et sic de aliis circulis. Sed sphera continens totum uniuersum est una, alioquin esset actu ponere plures mundos, quod improbatum est penitus. Cum ergo non sit nisi unus orizon, non erit ponere nisi unam spheram, scilicet rectam, non autem obliquam. Sed orizon est terminatio uisus et circulus diuidens medietatem celi uisam a medietate non uisa. Unde quot sunt loca diuersa super terram tot sunt orizontes. Sed cuilibet orizonti respondet sphera sua, licet non secundum realitatem sed secundum rationem, quare cum orizon sit in omni parte obliquus uel rectus, ergo erit ponere spheram rectam uel obliquam. Dicendum est ad questionem una cum Ptolomeo et Mesalach in libro de uirtute motoris qui ponunt duplicem orizontem, scilicet artificialem et rationalem. Est autem orizon artificialis dimidium sphere per uisum comprehensum. Rationalis uero est dimidiatio sphere totius que intelligitur diuidi superficie secante centrum terre et extensa per quatuor puncta orientis occidentis aquilonis et meridiei, et ab hoc orizonte dicitur sphera recta, a primo, scilicet artificiali, dicitur obliqua. Cum igitur sphera totius uniuersalis sit una tantum sicut patet ex predictis, et orizon ipsius est unus, orizon obliquus est multiplex eo quod secundum diuersitatem habitantium et partes et loca diuersa diuersificatur orizon obliquus. Patet quod eadem sphera numero secundum substantiam est una et secundum rationem plures, propter quod et diuisio sphere in obliquam et rectam dicitur per accidens. Ad formam rationis cum dicitur unius sphere secundum substantiam non potest esse nisi unus zodiacus et unus equinoctialis, similiter nec nisi unus orizon, dico quod uerum est rationalis uel naturalis, artificialis multiplex respectu hominum ipsam terram diuersimode habitantium. De secundo queratur utrum locus sub equinoctiali linea sit habitabilis et uidetur quod non, quia radius incidens alicui perpendiculariter in seipsum reflectitur. Sed cum radius reflexus in seipsum causet adustionem et in parte illa perpendiculariter in seipsum reflectatur, quare adustio erit ibi et per consequens inhabitabilis erit. In oppositum est Ptolomeus in Quadripartito libro secundo capitulo secundo ubi tractat de proprietatibus illorum qui habitant in medio mundi et subdit quod anime eorum et qualitates domestice sunt et suaues. In oppositum est Auicenna primo Canone fen prima primo capitulo de complexionibus dicens quod ibi aer non alteratur alteratione sensibili sed semper eorum complexionibus est consimilis. Et probatur ratione, quia sicut habetur in secundo de generatione solis in obliquo circulo per accessum est causa generationis, per recessum est causa corruptionis. Ergo ubi sol equaliter accedit et recessit, ibi oportebit esse potissimam habitationem, quia radix habitationis est equalitas, sed hec est sub equinoctiali, quare etc. De ista questione istud non teneo pro ueritate sed latius, si deo placuerit, disputabo. Uniuersalis autem mundi machina. Postquam auctor in superiori capitulo tractauit de principiis huius scientie, uidelicet quid sit sphera, quid axis, et quid polus, diuidens spheram secundum accidens et substantiam, in isto capitulo determinat de natura uniuersali et de suis partibus et de aliis accidentibus in generali in se, secundo in speciali de suis primis partibus et extremis. Secunda pars incipit ibi, Quod autem totum celum uoluatur etc. In prima parte ponit diuisionem uniuersi et in secunda prosequitur membra dicte diuisionis. Secunda incipit ibi, Elementaris quidem etc. In prima determinat de elementari et in secunda de etherea. Secunda ibi, Circa uero elementarem etc. Adhuc in prima tractat de partibus et natura et de situ partium et ordine elementaris in generali, et in secunda declarat quare dicuntur elementa et quid sint, tertio de forma et situ et natura eorum in speciali. Secunda ibi, Et hec quatuor elementa etc. Tertia ibi, Quorum trium etc. Dicit de prima parte quod tota uniuersalis machina diuiditur in etheream, id est, in quintam essentiam et in regionem elementorum. Circa istam partem debetis intelligere quod ether dicitur duobus modis: quoddam est inflammans et inflammabile ut ignis, quoddam est inflammabile et non inflammans ut aer, quoddam nec inflammans nec inflammabile ut celum. Et de isto intelligit hec, scilicet de celo. Elementaris etc. Hic declarat membrum predicte diuisionis et dicit quod elementaris machina subiecta est continue transmutationi que diuiditur in quatuor elementa, quia terra est tanquam centrum in medio posita, circa quam est aqua, circa aquam est aer, circa aerem est ignis, illic purus non turbidus attingens concauum orbis lune, et ut dicit Aristoteles in libro Metheororum, Sic disposuit deus sublimis et gloriosus. Et hec quatuor elementa etc. In ista parte ostendit quare dicuntur elementa et quid sint. Et dicit quod elementa dicuntur que adinuicem alterantur et corrumpuntur et generantur, et ponit diffinitionem ipsorum dicens quod sunt corpora simplicia que non possunt diuidi in partes diuersarum formarum ex commixtione quorum diuerse fiunt species generatorum. In ista uero lectione non dilato spiritum meum, quia intendo legere astrologiam ad quam electus sum et non philosophiam. Unde dicit quod elementa non fuerunt nisi quatuor, et quomodo alterantur et corrumpuntur alibi dictum est. Deinde cum dicit Quorum trium etc. Hic ponit situm formam et naturam istorum et dicit quod quodlibet istorum trium, scilicet aeris aque et ignis circumdat terram circulariter nisi quantum siccitas terre resistit humiditati aque ad uitam animalium conseruandam. Et subdit quod omnia preter terram mouentur que scilicet terra sui grauitate motum magnum undique equaliter fugiens medium rotunde sphere possidet. Circa istam lectionem est multiplex dubitatio, et primo utrum elementa habeant figuram, secundo utrum terra sit in medio, tertio quare rotunditas aque deficit potius quam in igne aere et terra. De primo arguo quod elementa non sint figure orbiculares sed recte tali ratione, motus eius sequitur formam. Et secundum quod habetur quarto celi et mundi graue uel leue quantum dat sibi de forma tantum dat sibi de motu et loco et de aliis que consequuntur ad ipsam formam. Et figura sequitur ipsam formam perfectam et completam. Cum ergo motus elementorum sit rectus, mouentur enim grauia deorsum per lineam rectam, leuia eodem modo sursum, ergo uidetur quod figura eorum sit recta. Preterea elementa cum sint in potentia ad mixtum non retinent formas suas in actu, alioquin non conuenirent ad constitutionem mixti, ergo non possunt retinere aliquam formam et sic nec orbicularem. Oppositum: celum ut probatum est a Ptolomeo et Aristotele est rotundum. Sed locus et locatum in superficiebus adequantur, ut patet de aqua in uase et de aliis omnibus, ergo corpus contentum a concauo orbis lune oportet esse orbiculare. Uado ad formam rationum ad quam dicendum est quod elementa non habent formam perfectam et completam, nam licet habeant quandam formam materialem, figura sequitur talem formam. Ideo cum elementa careant tali forma, non habent figuram aliquam naturalem que ex se debeatur eis, licet ex motu eorum per se sint concauitatis orbicularis. Ad secundam dico quod ratio illa concludit de elemento in quantum est mobile ad mixtum et sic non habet figuram naturaliter, non autem de elemento prout est mobile ad ubi. Secundo est dubium utrum terra sit in medio celi. Et uidetur breuiter quod non, quia corpus grauissimum est corpus terre, ibi non sustentatur ab alio, ergo cum sit corpus grauissimum uidetur quod debeat cadere, uel stet ibi per uiolentiam. Ista est ratio laicorum. Et quidam noster Esculanus sepe fecit istam questionem cum matre sua ut conuicine pauperrime de ipsius scientia admirentur. Iccirco istam questionem soluere non sum dignus. De tertio, quod queritur quare ista orbicularitas defecit in aqua potius quam in aliis elementis, dico quod natura nihil frustra facit et semper quod est melius operatur. Cum fecit hominem cuius gratia omnia sunt facta, dimisit illam partem terra discopertam, ut homines et animalia conseruarentur in esse. De isto passu multe sunt opiniones quas propter breuitatem omitto. Sed istud est ueritas, quia deus per sui potentiam fecit ut scribitur, Congregentur aque que sub celo sunt et terra fiat arida etc. Circa elementarem quidem. Postquam auctor in superiori parte tractauit de regione elementari, in ista parte tractat de regione celesti, et diuiditur ista pars in partes tres. Nam in prima tractat de natura et motu ipsius simul et in secunda ex quibus spheris componitur et in tertia de modo continentie spherarum. Secunda ibi, Cuius nouem sunt sphere etc. Tertia ibi, Istarum autem quelibet etc. Dicit de prima parte quod supra elementarem regionem est etherea lucida, id est, totum corpus celeste compositum ex omnibus spheris, que ab omni et peregrina impressione per suam essentiam stat immutabilis et mouetur motu continuo circulariter, et ista uocatur a philosophis quinta essentia. Subaudi quia non est essentie terrestris nec aquee nec aeree nec ignee. Cuius nouem sunt etc. Dicit quod nouem sunt sphere ex quibus ista quinta essentia componitur sicut dictum est, scilicet sphera lune, sphera Mercurii, Ueneris, solis, Martis, Iouis, Saturni, stellarum fixarum et sphera primi mobilis siue none sphere. Circa istam partem debetis notare quod auctor incepit computationem spherarum a sphera lune et non a primo mobili et ratio fuit ista, quia tota uirtus quinte essentie uirtualiter reperitur in luna, ut dicit Hipparchus in libro detrimenti nature. Et propter hoc potestis soluere primo quod a me querebant multotiens Esculani dicentes, Quare homines timent lunam potius quam solem uel Iouem, cum sol sit nobilior luna. Respondetis quia sicut dicit Ptolomeus quarto de actibus separatis, Luna est sicut subiectum, alii planete sunt tamquam forme. Unde sicut in subiecto est uirtus forme et forma, sic in luna est uirtus omnium planetarum et aliarum stellarum, quia primum mobile imprimit uirtutem suam in octauam spheram, octaua sphera in spheram Saturni, Saturnus in spheram Iouis, Iuppiter in spheram Martis, Mars in spheram solis, sol in spheram Ueneris, Uenus in spheram Mercurii, Mercurius in lunam, et hic est tactus celi. Ulterius luna cum omnibus influentiis agit in elementa, elementa alterant complexiones, complexionibus alteratis alterantur anime que in nobis sunt, quia anime consequuntur corpora, ut dicit philosophus in principio sue Physionomie, et iste influentie quas recipit luna dicuntur influentie communes. Recipit autem influentias speciales sicut per aspectus stellarum uel per coniunctiones. Ideo dicebat Gegel, Habeto ergo lunam significatricem omnium rerum, quia sanitas illius est sanitas omnis rei et detrimentum ipsius est detrimentum totius nature. Dicit Hermes primo de speculo et de luce et Hippocras primo Pronosticorum, Est quoddam celeste sidus in quo medicum preuidere oportet cuius si tanta fuerit prudentia admirabilis, nimium stupenda erit. Per tale sidus uel signum intelligit ipsam lunam prout ipsa recipit dispositiones omnium planetarum qua generatio et corruptio germinant in terrenis. De aliis proprietatibus lune et aliarum stellarum tractabo cum expositiones faciam super alios libros astrologie, sed hic ista sufficiant. Istarum autem etc. Dicit quod quelibet istarum spherarum circumdat circulariter inferiorem, scilicet lunam uel inferiorem scilicet elementarem regionem. Deinde cum dicit Quarum quidem duo sunt motus. In ista parte tractat de motu et diuiditur ista pars in partes duas. Nam in prima ostendit spherarum duplicem motum, primo de motu primi mobilis exequendo, secundo de motu aliarum spherarum. Secunda pars incipit ibi, Est autem alius inferiorum etc. Adhuc ista diuiditur, quia primo ostendit motum aliarum spherarum esse oppositum motui primi mobilis, et in tertio ostendit potentiam primi motus et per consequens motum accidentalem aliarum spherarum et diuisionem octaue sphere a zodiaco et quomodo planete peragrant ipsum in diuersis temporibus. Secunda ibi, Sed primus omnes etc. Tertia ibi, Hunc siquidem secundum etc. Dicit de prima quod duo sunt motus spherarum. Unus est firmamenti, id est, primi mobilis super duas extremitates axis, id est, linee imaginate de polo ad polum, et iste motus est ab oriente in occidentem, quem scilicet motum equinoctialis diuidit per medium et hic est. Circa istam partem uos iuuenes duo debetis notare. Primum est quod motus primi celi est ab oriente in occidentem et semper iste motus est uniformis. Alii uero celi mouentur ab occidente in orientem contra istum motum, et dicitur iste motus naturalis. Alius motus eorum est accidentalis ut quia raptu primi mobilis mouentur ab oriente in occidentem circa terram semel. Exempli gratia imaginamini unam rotam uolui et formicam contra motum rote moueri motu naturali, mouebitur formica duplici motu, scilicet naturali contra motum rote et accidentali scilicet motu rote. Sic ergo accipite simile et in celo. Secundum notate quod motum primi celi equinoctialis circulus diuidit per medium ut patet in sphera, et iste equinoctialis dicitur tripliciter, scilicet equinoctialis, equator diei, et dicitur cingulus. Dicitur equinoctialis quia sol attingens puncta, scilicet ipsius Arietis et Libre, fit equinoctium per uniuersam terram. Dicitur equator diei quia diem equat cum nocte, ut supra dictum est. Dicitur cingulus quia sicut cingulus uel coria diuidit corpora per medium, sic iste equinoctialis diuidit totum celum in duo equalia, quia equaliter distat a polo arctico et antarctico, ut patet in sphera. Est alius inferiorum etc. Ponit motum naturalem aliarum spherarum et dicit quod est alius motus aliarum spherarum a motu primi mobilis, quia motus aliarum est oppositus motu primi et iste motus est super polos distantes a primis polis per uiginti tres gradus. Circa istam partem est dubitatio utrum motus contrarius sit in celo, et uidetur quod non tali ratione. Quorumlibet motuum contrarietas est a compositiones contrariorum, ergo in quibus non est compositio contrariorum, nec contrarietas in motu. Sed in corporibus celestibus nihil est contrarium nec in eis est contrariorum compositio, quare etc. Maior huius propositionis est nota, declaratur minor de mente philosophi primo celi et mundi qui dicit quod motui simplici et circulari nihil est contrarium et uocat motum simplicem motum totius celi, quare in celo non erit dare contrarium motum. Iuxta quod est intelligendum propter solutionem rationis quia cum motus terrestrium dependeant a celestibus ut a causa, qui motus sunt uarii et diuersi, et celum agat per motum et lumen et sic regulat et gubernat. Quare ut esset a causa conseruationis effectuum diuersorum oportuit ipsum uariis et diuersis motibus moueri, tamen in istis motibus non est contrarietas uera sed est quodammodo. Unde cum dicitur, Motus celi sunt contrarii, id est, contra euntes, quia uadunt inferiores sphere contra primum mobile, que contrarietas est quedam motus proportio ut planete sub signis radient tempore mensurato ut inde obseruetur essentia inferiorum. Unde ad formam rationis cum dicitur, Quorumlibet motuum. etc., dico quod ratio ista concludit in motu recto et non in motu circulari, quia motus rectus est a compositione contrariorum, motus circularis non est a compositione contrariorum, quare etc. Sed primus etc. Dicit quod motus primi mobilis omnes alios suo impetu rapit infra diem et noctem circa terram semel, tamen inferiores contra nituntur motu naturali et isto motu peragrant zodiacum ut octaua sphera in centum annis gradu uno, et hoc est quod dicit. Iuxta quod est intelligendum quod de motu octaue sphere est multiplex opinio. Quidam insani capitis dicunt quod non debemus addere aliquid propter motum octaue sphere, quia non est error sensibilis, et ista opinio est digna risu. Alii credunt quod motus iste fiat ultra et ultra procedendo sicut motus planetarum, id est, a primo gradu Arietis in secundum et tertium et quartum et quintum, et sic per omnia signa peragraret aliquam stellam per multa tempora. Unde dicebant quod sicut luna in uiginti septem diebus et octo horis faciebat cursum suum, Saturnus in triginta annis, ita et stelle fixe siue octaua sphera totum peragrant zodiacum in triginta sex millibus annorum, et istius opinionis fuerunt Ptolomeus, Albumasar et Alphraganus. Unde unus posuit motum octaue sphere quinquagintaquinque secunda per annum, et sic uniformiter et equaliter in eternum. Alius posuit triginta sex secunda in uno anno. Sed ista est opinio uera istius motus, et motus iste non uniformis est nec procedit ultra decem gradus ad plus, sed tunc quelibet stella circuendo reuertitur ad locum suum. Exempli gratia quando fuit initium Arietis in septentrione equinoctialis et zodiaci, stella qui tunc fuit in medietate latitudinis zodiaci in quinto gradu Arietis egressa est de linea que est in medietate zodiaci et ascendit supra parum et parum circulariter mouebatur quasi in circulo cuius centrum. erat in ipsa septentrione. Ascendit itaque illa stella ad superiorem partem illius parui circuli et postea descendit de illo paruo circulo et reuersa est ad mediam lineam zodiaci et ex illa parte in plaga australi. Tunc descendit illa stella sub linea illa et sic peragrando illum circulum totum reuersa est ad locum priorem unde exiuit, et isto motu mouentur omnes alie stelle. Et hoc nihil aliud est nisi quod sphera stellarum uoluitur super duo puncta que poli dicuntur, qui poli non sunt bene firmi aut fixi sed titubant et inclinantur et eleuantur sicut barcha in mari. Hiis uero dictis respice ad figuram. Hunc siquidem etc. Dicit quod motum secundum scilicet octaue sphere zodiacus diuidit per medium, sub quo zodiaco quilibet planetarum habet spheram propriam in qua mouetur proprio motu et in diuersis spatiis temporum complet cursum suum, ut Saturnus in triginta annis, Iuppiter in duodecim annis, Mars in duobus, sol in trecentum sexaginta quinque diebus et sex horis, Uenus Mercurius fere in eodem tempore cum sole, luna in uiginti septem diebus et octo horis, et hoc est quod dicit. Iuxta quod est intelligendum quod zodiacus diuidit octauam spheram et sub ipso zodiaco mouentur omnes planete motu naturali, ut patet in sphera, qui uero zodiacus triplici nomine nuncupatur uidelicet circulus obliquus, zodiacus et signifer. Uocatur ab Aristotele secundo de generatione obliquus circulus. Dicit quod secundum accessum et recessum planetarum per circulum obliquum et zodiacum fiunt generationes et corruptiones. Uocatur zodiacus a zoe quod est uita, quia per motum planetarum sub ipso est uita omnibus inferioribus. Uocatur signifer quasi signa ferens, quia in eo sunt signa ut Aries et cetera. Quod autem celum uoluatur. Ostenso supra de numero partium uniuersi et de ordine motu situ et figura, in ista parte est auctoris intentio tractare de primis et extremis partibus uniuersis uidelicet de celo et terra. Et diuiditur ista pars in partes duas. Nam in prima ostendit celum moueri et habere formam rotundam et in secunda de terra. Secunda ibi, Quod autem terra sit rotunda etc. Nam primo dat intentum, secundo declarat per aliud signum et in tertio concludit. Secunda ibi, Est autem aliud signum. Tertia ibi, Unde per istos etc. Dicit de prima quod celum moueatur de oriente in occidentem est istud signum quia stelle que oriuntur in oriente eleuantur paulatim et successiue quousque ueniant ad medium celi et semper sunt in eadem propinquitate et remotione adinuicem. Et ita semper se habentes tendunt uniformiter ad occasum, et hoc est quod dicit. Circa istam partem est una breuis dubitatio et primo utrum celum moueatur et uidetur quod non ista ratione. Nobiliori corpori nobilior debetur dispositio. Sed nullum corpus nobilius est corpore celesti, quare etc. Sed quies est nobilior dispositio quam sit motus, quare etc. Maior huius rationis est nota. Declaro minorem, nam quies est nobilior motu in quantum dicit actum, motus uero dicit potentiam, quia motus est actus entis in potentia, ergo debetur celo quiescere potius quam moueri. Ad questionem dico breuiter, quia sententia est communis quod celum mouetur et motus est ei nobilior dispositio quam sit quies, et est ratio quia illud quo agens suum attingit finem est ei nobilior dispositio quam id quo non potest. Sed celum per motum attingit suum finem qui est conseruare generationem inferiorum et per quiescere non posset, quare etc. Ad rationem dico quod simpliciter loquendo quies est nobilior dispositio quam sit motus, non tamen quoad finem celi, quia finis celi est conseruare actum inferiorum quem non posset consequi per quietem. Ergo ei debetur moueri potius quam quiescere. Est autem aliud signum etc. In ista parte dicit quod est aliud signum quod celum moueatur, quia stelle que sunt iuxta polum arcticum, scilicet ille septem stelle que sunt perpetue apparitionis que numquam occidunt mouentur53 continue et uniformiter circa polum arcticum describendo circulos suos et sunt in eadem propinquitate et equali distantia. Circa istam partem uos iuuenes duo debetis notare, primo quod iste septem stelle que semper nobis apparent non tendunt ad occasum nec oriuntur, causa est breuitas circuli earum. Secundo ut cognoscatis Tramontanam ubi est summa celi altitudo, scire debetis quod supra istas septem stellas que dicunt plaustrum sunt due stelle magne et eiusdem quantitatis que uocantur duo fratres. Et sunt de natura Mercurii et formaliter agunt ut Mercurius, et super istas duas stellas est Tramontana que declinat potius ad palledinem quam ad rubedinem. Et circa ipsam sunt infinite stelle et melius apparet cum luna non fuerit supra orizontem. Unde per istos duos etc. Dicit quod per istos duos motus continuos stellarum tam tendentium ad occasum subaudi que oriuntur et occidunt quam54 non tendentium subaudi de septem stellis que sunt prope polum patet quod firmamentum mouetur ab oriente in occidentem, et hoc est quod dicit. Quod autem sit celum rotundum. Postquam auctor in superiori parte ostendit celum esse mobile de oriente in occidentem per duo signa, in ista parte ostendit celum esse rotundum. Et diuiditur ista pars in partes duas et in prima dat intentum et in secunda prosequitur. Secunda ibi, Similitudo etc. Et hec pars diuiditur in partes quatuor. Nam in prima ostendit rotunditatem celi per similitudinem, secundo per commoditatem, tertio per necessitatem, quarto per auctoritatem. Secunda incipit ibi, Commoditas, tertia ibi, Necessitas, quarta ibi, Dicit Alphraganus. Dicit de prima parte quod autem ipsum celum sit rotundum triplex est ratio. Prima est similitudo, alia est commoditas, et tertia est necessitas. Iuxta quod est intelligendum quod dicit quod est ratio triplex quod celum sit rotundum. Dicit quod est similitudo quia similitudo istius mundi ante secula erat in mente diuina sicut species future domus in domificatore. Sed cum in presentia dei sit illud quod est excellentius et quod est nobilius et quod est commodius et magis necessarium ad causandum, ergo similitudo istius mundi sensibilis ante eius creationem erat una causa quod celum deberet esse spherice figure. Sed illud quod est in presentia diuina sub forma prepositi necessario euenit quamuis talia presentia non imponat necessitatem in humanis, ut theologi dicunt. Commoditas est alia ratio, quia deus et natura quod melius est operantur. Unde cum in prouidentia sua in qua non cadit error uidit quod celum debebat omnia continere, dedit ei formam que est capacissima figurarum, et hec est rotunda. Ergo commoditas est ratio quod celum sit rotundum. Necessitas est alia ratio, quia uidens diuina natura quod si erat celum alterius figure, ut puta trilatere uel quatrilatere, tunc erat dare corpus sine loco et locus sine corpore, ut apparebit infra, Ergo similitudo commoditas et necessitas fuit ratio ut celum esset rotunde figure. Similitudo etc. In ista parte probat celum esse rotundum per similitudinem et dicit quod mundus iste sensibilis factus est et habuit formam rotundam. Iuxta quam partem debetis notare quod mundus iste archetypus dicitur illa species istius mundi sensibilis que ante secula erat in mente diuina. Et dicitur archetypus ab archos quod est principalis. Et sicut deus non habuit nec principium nec finem, sic ista similitudo non habuit nec principium nec finem. Secundo debetis scire quod creatio mundi quatuor modis dicitur. Primo modos ante secula prout uniuersitas mundi in mente diuina concipitur, que conceptio siue similitudo archetypus mundus dicitur. Unde scribitur theologice, Quod factum est in ipso uita erat. Secundo creatio mundi dicitur que ad exemplum primi hic sensibilis mundus materialis creatur. Unde scribitur theologice, Qui manet in eternum creauit omnia simul. Tertio dicitur creatio mundi cum per formas et species in sex diebus deus fecit opera sua ualde bona ut scribitur theologice, Creauit deus celum et terram et omnia que in eis sunt. Quarto et ultimo dicitur mundi creatio cum unum ens ab alio separauit ut hominem ab homine, arborem ab arbore, ut unumquodque de sui generis semine nascatur. Sed hic auctor accipit secundo modo. Commoditas. In ista parte probat celum esse rotundum per commoditatem et dicit quod secundum commoditatem celum debet esse rotundum, quia corpus rotundum est maximum omnium corporum hysoperimetrorum, et subaudi corporum que mensurantur forma circulari, et forma rotunda est capacissima omnium figurarum, quia sphericum est maximum rotundum, ideo capacissimum. Unde cum mundus contineat omnia, talis forma est ei utilis et commoda. Circa istam partem debetis intelligere quod corpus hysoperimetrorum dicitur corpus mensurabile mensura circulari cuius species sunt sphericum columnale ouale pyramidale. Sed inter omnes species sphericum est magis rotundum et per consequens capacissimum. Aliud debetis scire quod dicit quod forma rotunda est capacissima omnium figurarum et uidetur oculata fide aliis demonstrationibus pretermissis. Accipite ceram liquidam et faciatis unam formam rotundam ad modum schyphi et impleatis illam aqua et postea conseruetis. Et ex eadem cera faciatis formam triangularem uel quadrangularem et sic partem cere ut prius extendatis, uidebitis quod triangularis forma non erit capax illius aque. Necessitas. In hac parte ostendit celum esse rotundum per necessitatem et dicit quod ex necessitate mundus debebat esse rotundus, quia si esset alterius figure ut puta scilicet triangularis et quadrangularis, sequeretur quod aut esset locus uacuus aut sine corpore aut corpus sine loco, quorum utrumque est falsum, ut ponit exemplum in angulis eleuatis et circumuolutis. Iuxta quod debetis scire uos iuuenes ut intelligatis quod auctor dicit quod si celum esset trilatere uel quadrilatere uel multilatere, tunc esset locus uacuus et sine corpore uel corpus sine loco. Imaginamini celum esse quadrangulare et extra celum non esse aliquid. Cum prima pars celi eleuaretur in loco in quo fuit prius, pars illa esset uacua et illa pars eleuata esset ubi non esset locus, ut sic loquar et sic intelligatis. Item sicut dicit Alphraganus. In ista parte probat per auctoritatem Alphragani, et diuiditur ista pars in partes quatuor. Nam in prima probat per auctoritatem ipsius Alphragani et in secundo ostendit per rationem. In tertia mouet quoddam dubium et in quarta soluit. Secunda ibi, Sed que propinquiora. Tertia ibi, Maior enim apparet sol. Quarta ibi, Huius causa apparentie etc. Dicit de ista parte quod Alphraganus dicit quod si celum esset planum, aliqua pars celi esset nobis magis propinqua ut puta illa que esset supra caput nostrum. Et stella que esset supra caput nostrum deberet maior apparere quam stella esset in ortu uel occasu. Sed que propinquiora. In ista parte ponit aliam rationem et dicit quod illa que sunt magis propinqua nobis apparerent maiora. Sol ergo existens in medio celi deberet uideri maior quam existens in ortu uel occasu cuius contrarium apparet. Maior enims etc. Hic mouet quoddam dubium et dicit quod maior apparet sol uel alia stella existens in oriente uel in occidente quam in medio celi quamuis rei ueritas non sit ita. Huius causa etc. Hic soluit et dicit quod causa huius apparentie est ista quia quedam uapores ascendunt inter aspectum nostrum et solem uel aliam stellam et cum illi uapores sint corpus diaphanum disgregant radios nostros uisibiles ita quod non comprehendunt rem in sua uera quantitate, sicut patet de denario proiecto in profundo aque limpides qui propter disgregationem radiorum apparet maioris quantitatis quam sit in ueritate rei. Et hoc est quod dicit. Quod etiam terra sit rotunda. Postquam auctor in superiori parte docuit figuram superiorum in ista parte ostendit duo inferiora, scilicet terram et aquam, esse spherice figure. Diuiditur ista pars in duas, nam in prima ostendit figuram terre et in secunda figuram aque. Secunda ibi, Quods autem aqua. Dicit de prima parte quod terra sit rotunda patet et hoc est notum. Stelle etc. In ista parte probat intentum suum et diuiditur ista pars in tribus. Secunda ibi, Quod autem orientalibus etc. Tertia ibi, Unde constat quod prius etc. Dicit quod istud est signum quod terra sit rotunda quia signa et stelle non in una hora nec equaliter oriuntur omnibus existentibus in omni loco sed prius stelle oriuntur et occidunt illis qui sunt in oriente quam illis qui sunt iuxta occidentem, et huius rei non est alia causa nisi tumor id est rotunditas terre. Quod autem etc. Hic ponit declarationem minoris et dicit quod autem subaudi hoc sit uerum quod orientalibus citius stelle quam occidentalibus oriantur patet per illud quod apparet in altis sicut in obscuritate lune, quia una et eadem obscuritas minor apparet nobis in prima hora noctis que apparet illis de oriente in hora tertia. Unde constat etc. Hic concludit et dicit quod ex hiis dictis constat quod prius illis fuit nox et sol prius occidit illis cuius occasus causa est tumor terre. Circa quam partem uos iuuenes debetis scire quod terra que est habitabilis diuiditur in septem partes que partes climata uocantur et istorum climatum unum succedit alteri sicut gradus scalarum. Unde primum est supra secundum, secundum supra tertium et sic de aliis. Et unumquodque istorum habet suum occidens et suum oriens. Unde cum sol oritur in primo climate non oritur in secundo propter tumorem terre sed quandocumque sol est in occidente unius climatis est in oriente alterius succedentis. Et hoc est quod dicit ponendo exemplum de obscuritate lune. Circa istam partem est una dubitatio utrum terra sit spherice figure et uidetur quod non, nam dicit Euclides quod sphera non tangit superficiem nisi in puncto indiuisibili. Sed in quacunque parte terre corpus rectum aliquod applicetur, non tanget ipsum in puncto indiuisibili sed in superficie magna, quare terra ut uidetur non est spherice figure. Preterea omne sphericum est uniforme, sed terra non est uniformis in sui rotunditate, ergo terra non est spherica. Maior huius rationis est nota, declaro minorem. Nam in terra sunt montes et colles et ualles et multa alia que impediunt rotunditatem terre. In oppositum: cuiuslibet corporis simplicis est figura simplex, sed figura circularis est figura simplex, ergo terra cum sit figura simplex est figure circularis. Maior huius rationis est nota, declaratur minor. Nam elementum est corpus simplex ut ponit philosophus quinto metaphysice, quare etc. Unde ad primum cum dicitur quod sphera non tangit superficiem nisi in puncto, dico quod sphera est duplex, scilicet mathematica et naturalis. Euclides intendit de mathematica et non de naturali, quia sphera naturalis tangit superficiem secundum magnitudinem diuisibilem, nam multotiens accidit mathematicis quod non accidit naturalibus. Ad secundum cum dicitur quod omne sphericum est uniforme sit ita sed terra non est uniformis in sua rotunditate, dico quod quamuis terra quoad superficiem non sit rotunda, tamen quoad totum corpus est rotunda et sic est uniformis, et sic non montes nec colles eam impediunt, quia maior mons non addit supra terram sicut minor pilus supra bouem. Quod autem terra habeat etc. In ista parte probat intentum et dicit quod terra tumorem habeat de septentrione in austrum ets econtra; subaudi istud est signum, quia illis qui sunt in septentrione quedam stelle sunt eis in perpetua uisione; subaudi stelle qui dicuntur plaustrum que accedunt ad polum arcticum, et alie stelle semper occultantur que sunt propinque polo antarctico. Unde dicit ipse quod si aliquis iret de septentrione in austrum, in tantum posset ire quod iste stelle que apparebant ei occultarentur, et quanto magis accederet uersus austrum tanto ille stelle magis occultarentur, et posset idem homo uidere istas stellas que non apparebant ei, subaudi que sunt contra polum antarcticum. Et hoc idem posset accidere uenienti de austro in septentrionem. Causa autem huius non est nisi tumor terre. Et hoc est quod dicit. Item si terra etc. Hic probat terram esse rotundam per rationes deducentes per impossibile, et diuiditur ista pars in tres. Nam in prima ponit unam et in secunda aliam et in ultima consequenter dat signum quare terra dicatur plana. Secunda ibi, Item si terra etc. Tertia ibi, Sed quod plana etc. Dicit de prima quod si terra esset plana, tam cito orirentur stelle occidentalibus quam orientalibus, sed hoc est falsum, quare subaudi terra est rotunda. Item si terra etc. Hic ponit aliam et dicit quod si terra esset plana de septentrione in austrum, stelle que semper sunt perpetue apparitionis semper apparerent quocumque homo iret, sed hoc est falsum. Subaudi quia si nos sumus hic, possemus ire uersus austrum et sic non uideremus istas stellas sed illas alias que sub nobis sunt. Sed quod plana etc. Hic ponit quare terra appareat plana et dicit quod propter nimiam quantitatem ipsius terre plana uidetur aspectui nostro. Subaudi sicut Francia Alemania et Lombardia, et hoc est quod dicit. Quod autem aqua habeat tumorem. Superius ostendit auctor terram esse rotundam. In ista parte probat aquam esse spherice figure. Et diuiditur ista pars in duas. Nam in prima probat aquam esse rotundam per signum, in secunda per rationem. Secunda ibi, Item cum aqua sit corpus etc. Prima pars posset diuidi sed non curo. Dicit de prima parte quod aqua sit rotunda; patet. Ponatur signum dicit ipse in littore maris et recedat nauis a portu et in tantum elongetur quod oculus illius qui stat in pede arboris non uideat signum, quiescente naui oculus illius qui stat in summitate naui bene uidebit illud signum. Sed oculus existens in pede mali melius deberet uidere illud signum quam ille qui est in summitate quia magis prope est sicut patet per lineas ductas ab utroque ad signum. Et huius rei non est alia causa quam tumor aque. Excludit quoddam dubium et dicit, posset aliquis dicere quod in mari quandoque est ascensus uaporum propter quos ille qui stat in summitate mali non posset illud uidere, quare ratio non ualet. Et ideo dicit quod omnia ista excludantur scilicet uapores et nebule ascendentes. Item cum aqua etc. Hic probat aquam esse rotundam per rationem et dicit sic. Omne corpus homogeneum est eiusdem nature cum toto et parte, sed aqua est eiusmodi, ergo est eiusdem nature et rationis, quare etc. Cum ergo partes aque sint rotunde ut patet in guttis et roris guttulis cadentibus super herbas, ergo et tota aqua erit eiusdem figure. Et hoc est quod dicit. Circa istam partem est dubitatio utrum aqua sit rotunde figure et uidetur quod non. Quod autem terra sit in medio. Postquam auctor in superiori parte ostendit figuram terre et aque, in ista parte determinat de situ ipsius terre, et diuiditur ista pars in duas. Nam in prima dat intentum et in secunda prosequitur. Secunda ibi, Existentibus. Et dicit de prima parte quod autem terra sit in medio, patet sic. Existentibus etc. In ista parte prosequitur et ista pars diuiditur in tres. Nam in prima hoc ostendit per signum demonstratiuum et in secunda per signum deducens ad impossibile et in tertia ostendit quantitatem terre esse nullam respectu celi. Secunda ibi, Si terra magis accederet. Tertia incipit, Illud idem etc. Dicit de prima parte quod terra sit in medio. Patet per hoc signum quia stelle siue sint in ortu siue in occasu siue in medio celi apparent eiusdem quantitatis existentibus in superficie terre. Et hoc est quod terra equaliter distat a celo. Iuxta quam partem debetis intelligere quod terra stat in medio tribus de causis. Nam ut alias dixi uobis quod quatuor sunt planete qui tenent quatuor elementa in forma. Nam luna tenet aquam, Mercurius tenet aerem, Mars tenet ignem, Saturnus terram. Nam cum Saturnus sit frigide et sicce complexionis, effectiue inspissat alia elementa suis radiis. que expissata uirtute radiorum comprimunt partem terre, et hec pars apposita comprimit aliam partem terre ut moueatur ad medium. Et cum medium sit immobile, ideo terra est in medio immobilis. Alia est causa ut equaliter distaret a toto celo. Nam terra remota a uirtute prime nature siue prime essentie non potest participare nobilitatem prime essentie per motum sed potius per quietem. Iccirco est quies et status omnium que in ipsa sunt. Et iste sunt rationes que reddi possunt in lumine nature. Sed alia est ratio ueritatis quia deus qui fecit celum et terram et omnia que in eis sunt posuit terram in medio fixam ut celum uolueretur circa ipsam motu suo, ut dicit propheta, Firmauit orbem suum quod non commouebitur, ut celum et stelle uoluerentur circa ipsam motu suo. Unde diuina sustentatur potentia in medio uelut punctus, ut scribitur theologice. Ne timeas me, ait deus, quia suspendi terram in funiculo fundatam, est enim supra stabilitatem suam. Si terra magis etc. In illa parte probat per signum deducens per impossibile et dicit quod hoc est signum in medio quod si terra appropinquaret magis ad firmamentum in una parte quam in alia, ille qui staret in illa parte non posset uidere medietatem firmamenti. Sed hoc est contra omnes philosophos qui dicunt quod ubicumque existat homo super terram sex signa ei oriuntur et sex occidunt et medietas celi apparet et medietas occultatur, et hoc notum est. Illud idem est signum. In ista parte ostendit quantitatem terre ex signo supradicto esse nullam respectu celi. Et diuiditur ista pars in tres. Nam in prima probat quantitatem terre esse paruam respectu celi, et in secunda probat per signum, et in tertia per auctoritatem. Secunda ibi, Item si intelligatur. Tertia ibi, Dicit Alphraganus etc. Dicit de prima parte quod istud est signum, id est, quod terra sit centrum et punctus respectu celi, quia si terra esset alicuius quantitatis respectu celi, non contingeret aliquem uidere medietatem celi. Subaudi, sed nos semper uidimus medietatem celi, ergo terra est in medio uelut punctus et hoc est notum. Item intelligatur etc. In ista parte ponit signum demonstratiuum et diuiditur hec pars in tres. Nam primo ponit minorem, secundo maiorem, et in tertio conclusionem. Secunda ibi, Ex his. Tertia ibi, Et per consequens etc. Legatis totum simul. Dicit de prima parte quod si imaginetur superficies plana supra centrum terre que diuidat centrum per duo equalia et istud firmamentum, 65a oculus existens in centro terre uideret medietatem firmamenti et idem oculus existens in superficie terre uideret eandem medietatem. Subaudi, si ergo terra esset aliquid respectu firmamenti, ille qui staret in superficie terre melius uideret celum quam ille qui esset in centro. Hoc autem est falsum, quare. Ex his. Et ex his patet quia insensibilis est quantitas terre que est superficiei ad centrum, et per consequens quantitas totius terre respectu ipsius celi. Iuxta quam partem debetis intelligere quod quantitas ipsius terre potest considerari altero duorum modorum, primo modo prout est quantitas relata, alio modo prout est quantitas absoluta. Sed primo modo dico quod quantitas terre respectu firmamenti est insensibilis, sed secundo modo dico quod est quantitas sensibilis, ut patet ad sensum. Unde auctor hic loquitur de quantitate terre relata et non de absoluta et adhuc relata ad aliquas stellas terra est maxima scilicet relata ad lunam et Mercurium, quia ut dicit Ptolomeus in Almagesto quod luna est una pars de 30 partibus terre, Mercurius est magnus quanta una pars de 27 partibus terre, sol 166 quantum terra, Mars quantum terra, Iuppiter 95, Saturnus 90 tantum quantum terra. Dicit Alphraganus etc. In ista parte probat terram esse parue quantitatis per auctoritatem, et diuiditur ista pars in tres. Nam in prima ponit maiorem et in secunda minorem et in tertia communem. Secunda ibi, Sed ipsa stella etc. Tertia ibi, Multo igitur fortius etc. Totum legatis simul. Dicit quod Alphraganus dicit, subaudi differentia quarta, quod minima stellarum notabilium nostro aspectui maior est quam sit tota terra. Sed ipsa stella respectu celi est quasi punctus, ergo multo magis et terra, subaudi erit punctus cum sit minor stella, et hoc est. Circa istam partem debetis uos scire quod dictum Alphragani non habet uerum referendo terram ad lunam et ad Mercurium, ut dictum est. Similiter debetis scire quod Alphraganus dicit minima stellarum fixarum uisui notabilium. Istud notabilium potestis intelligere duobus modis, uno modo exponendo fixarum notabilium, id est, apparentium nostro uisui; alio modo notabilium, id est, exceptuatarum, quia sunt stelle fixe que dicuntur notate, id est, cognite propter eorum excellentiam actionis et dicuntur de magnitudine maiori que operantur in mundo plus quam planete, que sunt quindecim, de quibus in Centiloquio loquitur Ptolomeus. Dicit signa fixa dant dona modum excedentia sed multotiens finiuntur in malum. Et Almansor in suis Aforismis dicit, Stelle fixe dant dona grandia et sublimia que non faciunt septem planete. Sed possetis dicere de istis stellis fixis cum plus operentur in mundo et imprimant effectus sic grandes et altos, cur tam cito finiuntur, cum omnis stella fixa uel planeta quanto grauior tanto excellentior est influxu. Hic istud soluere non conuenit, sed in Centiloquio assignabo causas cum glosas faciam super illum, si deo placuerit. Quod autem terra in medio. Superius auctor tractauit de situ terre, hic ostendit eius immobilitatem. Et diuiditur ista pars in duas secundum68 quod ponit duas rationes ad probandum immobilitatem ipsius terre. Secunda ibi, Item quicquid mouetur etc. Dicit de prima parte quod potest ostendi quod terra que est in medio firmamenti sit immobilis, et hoc dico propter eius grauitatem. Et ponit unam rationem et dicit, Omne graue tendit ad centrum, sed centrum est punctus in medio firmamenti, ergo terra, cum sit summe grauis, naturaliter tendit ad punctum; naturaliter, id est, a natura sua derelicta ab influxu Saturni. Nam ut superius dictum est, Saturnus tenet terram, Mars ignem, Mercurius aerem, luna aquam. Cum igitur effectus attestetur cause et Saturnus sit planeta grauior et frigidior et siccior, iccirco suam naturam imprimit in terram. Hoc idem operatur in conceptione uel in casu spermatis in matricem quia sua uirtute agit in spermam et sanguinem menstruum resoluendo subtile et grossum inspissando. Iccirco tribuit nato complexionem grassam uel terrestrem sicut melancholicam, et cum anime sequantur corpora et complexionem corporis, iccirco actus anime uel erunt rigidi, ut uidebitis illos Saturninos qui nigerrimi sunt et in eorum motibus mouentur ut asini. Mars tenet ignem, ideo cum sit calidus et siccus distemperate agit per suos radios ignitos in elementa et subtiliat, et sic causat ignem per suam potentiam et per testimonia aliorum. Et cum prefuerit in conceptione, agit in materiam generationis subtiliando, et sic tribuit nato complexionem cholericam, iccirco terribiles sunt homines martiales. Unde sicut Saturnus dat naturam terre ut moueatur ad medium, sic Mars igni ut moueatur a medio. Mercurius tenet aerem et sicut aer recipit omnem dispositionem, sic et Mercurius. Nam cum calidis calidus, cum frigidis frigidus, cum bonis bonus, et cum malis deterior diffinitur. Cum fuerit in natiuitate uel in conceptione adiunctus cum aliis beniuolis, sui temperie dat nato dispositionem rationalitatis et discipline, ut dicit Hermes primo de speculis et luce. Si in natiuitate alicui Mercurius fuerit in ascendente orientalis et uelox, tunc natus erit eloquens et doctus in liberalibus; idem erit si fuerit in Sagittario in propriis terminis tali modo etc. Luna tenet aquam, iccirco sui humiditate et frigiditate agit in elementa et sic generat aquam ex aliis elementis. Et est tanta affinitas aque cum luna quod in 24 horis quater mouetur. Nam si prefuerit in conceptione, humectat materiam generationis et sic dat nato complexionem flegmaticam et facit natum carnosum. Et bene fuit potens in domina Galiana. Item quicquid mouetur a medio. In ista parte ponit aliam rationem et dicit quod quicquid mouetur mouetur a medio uel ad medium. Sed subaudi, si terra non mouetur ad medium istud ad quod omnia grauia tendunt, ergo mouetur a medio, quod pro impossibile relinquatur. Et hoc est quod dicit. Totius autem terre ambitus. Postquam auctor in superiori parte ostendit terram esse in medio et probauit eius immobilitatem, in ista parte ostendit quantitatem ipsius. Et diuiditur ista pars in duas, nam in prima ostendit quantitatem ipsius quantum ad circumferentiam et in secunda quantum ad eius diametrum. Secunda ibi, Ex his autem iuxta etc. Prima diuiditur in duas. Nam in prima proponit intentum suum de ambitu terre quantum sit, in secunda declarat. Secunda ibi, Sumpto enim astrolabio etc. Dicit de prima parte quod tota circumferentia ipsius terre secundum quod dicit Theodosius Ambrosius Macrobius et Eratosthenes phylosophi dicitur continere spatium 252,000 stadiorum ita quod cuilibet gradui zodiaci qui sunt 360 respondent 700 stadia ipsius terre. Iuxta quam partem debetis scire tria: primo quod secundum Ptholomeum et Alphraganum ambitus terre continent 24 milia miliaria et hoc cuilibet gradui celi correspondet 56 miliaria et due tertie unius comparando istum numerum miliariorum 700 stadiis que gradui attribuntur continet miliaria 12 stadia et dimidium unius. Miliare uero secundum philosophum continet 4000 cubitos equales et sic stadium facta distributione continet 324 cubitos et tertiam unius cubiti. Albumasar quarto tertii Maioris Introductorii dicit quod stadium continet duo stari. Stari uero est medietas stadii et stari continet 890 cubitos. Et dicit quod 16 stari, id est, octo stadiis ad plus ascendunt uapores terre in aerem. Et dicit quod miliare continet tres et tres quartas unius. Secundo debetis scire quod quantitates usitate quibus utimur sunt decem: digitus palmus cubitus uncia pertica pes passus stadium miliare et leuca. Unde decem sic digiti faciunt palmum, quatuor palmus facit pedem, quinque pedes passum, centumuigintiquinque passus faciunt stadium, octo stadia faciunt miliare, duplatum miliare facit leucam. Tertio debetis scire uos iuuenes quod in zodiaco qui est in firmamento sunt 360 gradus qui quidem gradus continent 36 facies signorum quia unumquodque signum habet 30 gradus. Primi quidem decem gradus dicitur prima facies, decem alii sequentes dicitur secunda facies, et ultimum dicitur tertia facies, in quibus faciebus habent planete augmentare fortitudinem ipsorum. De his autem dicam in aliis libris. Sumpto astrolabio etc. In ista parte suum declarat intentum et dicit qualiter totius ambitus terre possit inueniri. Existens in aliquo loco sumat astrolabium uel quadrantem in aliqua nocte clara et serena et respiciat per duo foramina mediclinii, altitudinem poli inueniet, et ille gradus altitudinis notetur ubi erit mediclinium. Deinde procedat mensurator directe a meridie contra septentrionem donec in altera nocte ut prius polo perspecto uno gradu mediclinium eleuetur. Postea mensuret spatium istius itineris, inuenietur spatium septingentorum stadiorum. Deinde datis unicuique 360 gradus ambitus totius terre tot stadia erit. Ad uerificationem ipsius debetis scire quod cum circulus firmamenti et circulus terre habent idem centrum, ut communiter ponunt astrologi, patet ueritas, inscripta figura duorum circulorum supra idem centrum existentium secundum geometricum quot sunt partes in maiori, tot correspondent eis secundum proportionem circulorum adinuicem in minori. Sequitur necessario quod cum septingenta stadiis in terra respondeat unus gradus sicut est demonstratum in celo quod totiens tot stadia sunt eis correspondentia proportionaliter in terra quot gradus sunt in celo, et quia 360 gradus sunt in celo ideo tricenties et sexagesies septingenta stadia sunt in terra qui sunt 252,000 stadiorum, quare terra erit tante quantitatis. Uos iuuenes oportet scire quod mediclinium est illa linea que diuidit astrolabium per medium, et dicitur mediclinium a mediando eo quod diuidit ipsum per duo media, in cuius extremitate sunt due tabule perforate per quarum foramina accipitur altitudo solis et alterius cuiuscumque stelle, et per illa foramina prospicitur polus. Ex his autem iuxta elc. In ista parte ostendit auctor quantitatem diametri terre et dicit quod ex his ambitus uel circumferentie iuxta circuli et diametri regulam quis poterit inuenire auferendo 22 partem de circuitu terre, et tertia pars remanentis est hoc 8018 milia et unum stadium et dimidium et tertia pars unius stadii erit diametrum siue spissitudo ipsius terre. Istam demonstrationem potestis sic facere que ualde est communis et bona, sicut habet 22 ad 7, ita se habet circulus ad diametrum suum. Sed 22 continent septenarium numerum totum ter et insuper septimam eius partem scilicet unitatem. Ergo et sphera terre se habet in tali proportione ad diametrum suum. Sed quantitas orbis circumferentie terre est 252,000 milium stadiorum, ergo et quantitas diametri sui erit 80181 et hoc est. Sed uidete, sicut dicit Hermes in libro suo De natura locorum, Melius est scire proprietates situum quam terre noscere quantitatem, quia nescio cuiusmodi utilitas resultet inuestiganti noscere quantitatem terre nisi forte gratia speculationis, sed inuestigare naturam locorum que derelicta est in eis ratione celestium, istud ualet ad prescientiam futurorum. Nam omnis ciuitas et quod habitatur habet triplicem significatorem, significatorem scilicet climatis prouincie et edificationis. Nam septem sunt climata sicut scitis et septem sunt planete qui dominantur in eis. Nam Saturnus dominatur in primo climate, Iuppiter in secundo, Mars in tertio, sol in quarto, Uenus in quinto. Idcirco isti Romani sunt ita corrupti in luxuria tam in uiris quam in mulieribus. Ac etiam Regnicole, Marchiani et Thusci. Mercurius dominatur in sexto. Idcirco Lombardi sunt ita homines scientifici ut uidetis eos bonos in omni genere facultatum. Sed quia Mercurius est eorum significator ratione climatis, idcirco omnes sunt gulosi, quia Saturnus addit immunditiam. Mercurius addit super impetum uoluntatem, ut dicit Ptolomeus quarto de actibus separatis. Luna dominatur in septimo. Habitantes in climate in quo dominatur planeta inclinantur ad naturam illius planete dominantis. Habet ciuitas significatorem prouincie ut puta quia in Thuscia dominatur alter planeta quam in Marchia dominatur, quia dominatur Saturnus, ideo tantas hoc anno habuit mutationes. Et secundum quod in reuolutione annorum mundi impeditur uel exaltatur in circulo planeta qui dominatur prouincie, sic fortunia et infortunia apparent in una prouincia et non in alia, ut quandoque est penuria frumenti in una prouincia et in alia fertilitas, in una mortalitas et in alia salus, ut uidistis in Romandiola quando fuit mortalitas, et in Marchia non fuit, et modica est distantia ab una in aliam. Habet ciuitas significatorem edificationis. Nam ut alias dixi uobis simile est de edificatione ciuitatis quemadmodum est de conceptione indiuidui. Nam sicut in proiectione uel in casu spermatis in matricem sumitur potentia infortunii et dignitatis illius, sic in primo lapide in ciuitate. Nam cum primus lapis proiicitur in fundamento sub tali ascendente, ille dominus ascendens indicat quid de ciuitate, et iste significator se habet ad ciuitatem sicut anima ad corpus, et homines illius ciuitatis consequuntur naturam illius planete potius quam significatorum scilicet climatis et prouincie, ut patet in Bononiensibus quorum ascendens fuit Taurus quod omnes uadunt cum gorgeriis et domine impinguant colla earum. Et quia Uenus dominatur, idcirco omnes sunt cantatores, tripudiatores, suppositores et libenter solatiantur cum accinctibus mulieribus. Patet in Ferrariensibus cuius ascendens fuit Scorpio et Martem habuerunt pro significatore edificationis. Dato quod ipsi sint in climate Mercurii, bene consequuntur scientifica sed plus naturam Martis, idcirco omnes sunt capitosi superbi et arrogantes. Et quia Mars est significator nobilium, omnes nobiles uidentur et semper erunt ibi dominia nobilium et magnatum. Unde studeatis filii habere cognitiones locorum, id est, ascendentia ciuitatum castrorum et uillarum, ut dicit Hermes, quia utilius est quam habere notitiam quantitatis terre. Horum autem circulorum. Ut superius dicebatur, hec est secunda pars huius tractatus in qua tractat de decem circulis constituentibus spheram mundi. Et diuiditur ista pars in duas. Nam in prima ponit diuisionem ipsorum et in secunda de eis determinat. Secunda ibi, Maior autem circulus. Dicit de prima quod istorum circulorum quidam sunt maiores et quidam minores, ut patet ad sensum. Iuxta quam partem debetis intelligere quod maioritas et paruitas circulorum potest intelligi altero duorum modorum: uno modo ratione quantitatis, alio modo ratione uirtutis influentie. Ratione quantitatis est unus circulus maior altero ut equi; noctialis maior est quam sint alii, ut patet tam in spheris septem quam in aliis circulis. Et de ista intelligit auctor. Alio modo potest intelligi ratione uirtutis influentie. Nam quanto aliqua sphera maior tanto est excellentioris actionis. Nam octaua sphera, sphera Saturni Iouis et Martis excellentiores imprimunt effectus quam sphera Ueneris Mercurii et lune. Nam planete superiores dicuntur ponderosiores quia grandiores imprimunt effectus in isto mundo. Alii tres inferiores dicuntur leuiores quia leues effectus imprimunt in mundo respectu superiorum. Icciro superiores planete dicuntur significatores regum nobilium et magnatum, inferiores uero popularium et minorum personarum, ut dicit Hermes primo de speculis et luce: Magnorum principum superiores planetas facias significatores, scribarum uero et rusticorum inferiores et planetam precipue leuiorem, id est, lunam. Maior autem etc. In ista parte auctor, ut dicebatur, tractat de circulis in generali, et diuiditur ista pars in duas. Nam primo tractat in generali, secundo in speciali. Secunda ibi, Inter alios etc. Prima diuiditur in duas, nam primo ostendit quid sit circulus maior et secundo quid sit minor. Secunda ibi, Minor etc. Dicit de prima quod circulus maior est ille in sphera qui positus est in superficie sphere diuidens ipsam in duo equalia supra eius medium siue centrum. Minor etc. In ista parte ostendit quid sit minor et dicit quod minor circulus est ille qui positus est in superficie sphere non diuidens ipsam in partes equales nec transit super eius centrum sed magis in partes non equales. Subaudi, ut est zodiacus. Inter alios etc. In ista parte de circulis prosequitur terminando et diuiditur ista pars in duas, in quarum prima determinat de equinoctiali et in secunda de zodiaco. Secunda pars incipit ibi in fine lectionis Est autem alius circulus etc. Prima diuiditur in duas. Nam primo ponit intentum et secundo prosequitur. Secunda ibi, Est autem equinoctialis etc. Dicit de prima quod inter alios circulos maiores primo dicendum est de equinoctiali et est notum. Equinoctialis etc. In ista parte ostendit quid sit equinoctialis et diuiditur ista pars in tres. Nam in prima diffinit equinoctialem et in secunda ponit quot modis dicatur et in tertia ostendit quid sit primus motus. Secunda ibi, Et dicitur equinoctialis. Tertia ibi, Et sciendum etc. Dicit de prima parte quod equinoctialis est circulus quidam qui diuidit spheram in duo equalia et secundum quamlibet sui partem equaliter distat ab utroque polo. Et dicitur equinoctialis. In ista parte ostendit quot modis dicitur equinoctialis. Posset tamen diuidi sed non curo. Dicit quod equinoctialis dicitur quod quandocunque sol transit per illum quod est bis in anno uidelicet in primo Arietis et Libre est equinoctium per uniuersum mundum. Eadem dicit ipse ratione appellatur equator diei et noctis, quia adequat diem artificialem cum nocte, et dicitur cingulus primi motus. Subaudi quod sicut cingulus uel coria diuidit corpus nostrum per medium, sic iste circulus diuidit spheram per medium, ut superius dixi. Et sciendum est quod primus. In ista parte, ut dicebatur, ostendit quid sit primus motus et diuiditur ista pars in partes quatuor. Nam in prima ostendit quid sit motus primus et in secunda comparat istum motum motui minoris mundi et in tertia ostendit quid secundus motus et in quarta ostendit quare equinoctialis dicitur cingulus primi motus. Secunda ibi, Et dicitur motus. Tertia ibi, Secundus motus. Quarta ibi, Deinde dicitur circulus etc. Dicit de prima parte quod est sciendum a nobis quod primus motus dicitur motus noni celi siue ultimi qui motus est ab oriente in occidentem iterato ab occidente in orientem. Et dicitur motus rationalis. Hic comparat motum et dicit quod iste motus primus dicitur rationalis ad similitudinem rationis qui est in microchosmo, id est, in homine, uel in minori mundo, qui quidem motus fit quando consideratio est in creatore per creaturas insistendo in creatorem. Iuxta quam partem debetis intelligere ut intelligatis litteram quod sicut in celo est dare duplicem motum scilicet primi mobilis qui dicitur rationalis et motum planetarum qui dicitur irrationalis siue sensualis, ita in homine qui dicitur microchosmus scilicet minor mundus. Nam in homine est motus rationis et motus sensus. Motus rationis est in homine a sua specie et est in eo cum resoluit effectus in causas et creata in creatorem ibi scilicet in creatorem sistendo per modum status in quantum ipse est causa causarum. Et hoc est quod dicit quandocunque fit consideratio, id est, intellectio de creatore per creaturas, id est, per effectus in creatorem sistendo. Est autem in celo motus planetarum qui dicitur irrationalis uel sensualis qui non est uniformis sed quandoque contra aquilonem declinat, quandoque contra meridiem. Iccirco dicitur motus erraticus siue irrationalis. Sic et in homine est dare motum sensus secundum quem motum contingit errare. Unde ad similitudinem huius dicitur motus orbium inferiorum. Nam sicut sensualitas semper repugnat rationi et est contra rationem et ratio contra sensualitatem, sic orbes inferiores repugnant motui primi mobilis qui dicitur rationalis et inferiorum motus dicitur irrationalis, id est, contra rationem. Et sicut motus rationis regulat omnes motus sensuales, sic et motus primi mobilis regulat omnes orbes inferiores. Deinde dicitur etc. Hic ostendit quare equinoctialis dicitur cingulus et diuiditur ista pars in duas. Nam in prima ostendit hoc et in secunda tractat de polis mundi. Secunda ibi, Unde notandum quod poli. Dicitur de ista parte quod equinoctialis dicitur cingulus eo quod diuidit primum mobile per medium in duo equalia equedistans a polis mundi. Unde notandum quod polus. In ista parte tractat de polis mundi et diuiditur ista pars in partes duas. Nam in prima tractat de polis absolute et in secunda per comparationem ad nos. Secunda ibi, Et isti poli. Adhuc ista diuiditur in duo, nam in prima tractat de septentrionali et in secunda de australi. Secunda ibi, Polus autem etc. Licet ista pars posset diuidi sed non curo. Unde dicit quod est notandum quod polus mundi qui apparet dicitur polus septentrionalis uel borealis uel arcticus. Septentrionalis dicitur a septentrione, id est, a maiori ursa que dicitur a septem et trion quod est quia septem stelle que sunt in illo signo mouentur tarde ut bos que sunt propinque polo. Uel dicitur septentrionalis a septem et triones quod est terere quia terunt septem partes suas iuxta polum. Dicitur arcticus ab arcos quod est maior ursa quia est iuxta maiorem ursam. Dicitur borealis quia est in illa parte a qua uenit Boreas. Circa quam partem debetis scire quod auctor dicit quod dicitur borealis quia est a parte a qua uenit Boreas. Unde debetis scire quod uenti causantur ex signis secundum irradiationem planetarum. Nam Aries Leo et Sagittarius sunt orientalia et eius flatus est subsolanus et dicitur subsolanus quia sub sole oritur in oriente. Taurus Uirgo et Capricornus sunt signa meridionalia; eorum uero uentus dicitur australis. Gemini Libra et Aquarius sunt occidentalia; eorum uero uentus est occidentalis. Cancer Scorpio et Pisces sunt signa septentrionalia; eorum uentus est septentrionalis et precipue iste est uentus lune eo quod luna est in cor septentrionis. Unde secundum quod planete et specialiter luna tenet aliquem istorum, sic mouet flatus ab illa parte. Polus autem. In ista parte tractat de polo australi et dicit quod polus oppositus dicitur antarcticus, scilicet contra arcticum positus. Dicitur australis quia uersus partem illam a qua uenit Auster; dicitur meridionalis quia est ex parte meridiei. Isti duo etc. In ista parte tractat de polis in comparatione ad nos et diuiditur ista pars in duas, nam in prima comparat et in secunda hoc confirmat auctoritate Uirgilii. Secunda ibi, Unde Uirgilius. Dicit de prima parte quod isti poli sunt poli mundi qui terminant axem, id est, lineam imaginatam sphere et ad illos uoluitur mundus et unus semper apparet nobis et alius semper occultatur. Unde Uirgilius. Hic uertex, id est, polus arcticus, semper sublimis nobis. At illum, id est, polum antarcticum; sub pedibus stix atra, id est, infernus tenet; manesque profundi, id est, anime infernales; et hoc est quod dicit. Est alius circulus in sphera. Postquam auctor in superiori parte tractauit de circulo equinoctiali in ista parte tractat de zodiaco, et diuiditur ista pars in tres. Nam in prima tractat de eo quantum ad substantiam et in secunda quantum ad nomen, et in tertia ostendit nomina et numerum signorum que in ipso reperiuntur. Secunda pars incipit ibi, Et dicitur circulus etc. Tertia incipit ibi, Nomina autem signorum etc. Dicit de ista parte quod circulus zodiacus est alius subaudi diuersus qui intersecat equinoctialem et intersecatus est ab equinoctiali in duas equales partes, et una medietas eius declinat uersus septentrionem et alia uersus meridiem siue austrum. Circa istam partem debetis scire quod zodiacus positus fuit oblique in celo ut recte staret supra partem terre que habitatur et hoc est de septentrione in austrum. Nam iste circulus est uita omnium qui in mundo sunt, ut dicit Hipparcus de uigore nature: Zoe, id est, circulus animalis uel zodiacus uita est et cor animalium et omnium que in mundo. Iuxta quod debetis intelligere quod circulus iste dicitur esse uita non formaliter sed subiectiue, nam signa que in ipso sunt non formaliter agunt sed per planetas septem, quia sicut se habet forma ad materiam, sic se habent radii planetarum ad signa, unde uita est omnium mundanorum informatus ex radiis planetarum. Preterea dicebat Hipparcus quod est uita et cor animalium, quia sicut cor informatum uirtute uitali se habet ad membra nostri corporis eo quod ipsum est causa et principium motus et operationum que in nobis, sic et iste circulus zodiacus informatus radiis stellarum erraticarum dicitur uita omnium que in mundo. Et hoc est quod dicebat Almansor in suis Aforismis, Signa significant corpora, planeta uero ea que mouent corpora, quia sicut planete significant naturas que forme sunt in nobis, sic significant corpora que materie sunt in nobis. Et dicitur circulus etc. In ista parte tractat de zodiaco quantum ad eius denominationem et diuiditur ista pars in partes quinque secundum quod quinque modis denominari potest. Secunda ibi, Uel dicitur etc. Tertia ibi Uel propter dispositionem. Quarta ibi, Iste idem etc. Quinta ibi, Uel obliquus circulus. Dicit de prima parte quod circulus iste zodiacus dicitur a zion quod est uita, quia secundum motum planetarum sub ipso, subaudi in quantum planete informant, est uita omnis in rebus inferioribus. Circa istam partem solet esse una dubitatio communis, utrum scilicet circulus zodiacus cum aliis sit causa uite in istis inferioribus, et uidetur quod non unica ratione. Nam generans habet speciem generati; si corpora celestia essent causa uite istorum inferiorum, sequeretur necessario ipsa participare uitam eandem secundum speciem. Sed hoc est impossibile, quia uita celestium informaretur rebus non naturalibus ut somno et uigilia, quiete et motu, quare non sunt uita istorum inferiorum. In oppositum est Hermes primo de speculis de et luce qui ad litteram sic dicit, Agens uniuersale et significatrix preter primam naturam omnium uiuentium sunt uita. Et philosophus secundo Physicorum dicit quod homo generat hominem ex materia et sol scilicet totum corpus celeste compositum ex omnibus spheris, et multi alii quos dimitto. Dico ad questionem quod causa est duplex uniuersalis et particularis. Dico quod si loquamur de causa particulari, ipsa est causa efficiens immediata et proximata ipsius uite, et sic generans oportet habere speciem generati. Si uero loquimur de causa celesti siue uniuersali ut est efficiens uitam, istud non oportet. Nam celestia et precipue sol et luna sunt causa conseruationis istorum inferiorum, ut alias dixi uobis, quia sol est radix luminis et celestia corpora agunt per lumen, et luna subiectiue in se includit uirtutes omnium planetarum, ut superius dixi, quare etc. Debetis uos aliud noscere quod secundum nostram et ueram fidem iste circulus formatus in zodiaco ex radiis planetarum, licet sit causa uite, tamen non est causa uoluntatis nostre nec intellectus nisi dispositiue, et sic teneo et credo uere, quamuis alii astrologi contrarium teneant dicentes quod omnia generata et corrupta et renouata in mundo inferiori generabili et corruptibili habent causas efficientes in mundo superiori ingenerabili et incorruptibili et probant sic. Omne quod est primum in potentia, deinde exit in actum per aliquod actuale, exit de potentia in actum. Sed omnia generata corrupta et renouata in mundo inferiori et actus electionis liberi arbitrii prius fuerunt in potentia quam in actu. Ergo omnia exeunt ad actum per aliquod actuale quod semper est unico modo se habens sed in operatione ad effectum aliter et aliter se habens, et sic necesse est in effectum deduci. Corpora uero celestia sunt semper in seipsis uno modo se habentia et renouantia ista inferiora secundum situm uel secundum comparationem situalem, nec in uniuersalitate mundi sensibilis aliud a corporibus celestibus reperitur sic se habens. Manifestum est quod omnia generata corrupta et renouata et actus uoluntarii per uirtutem celestium corporum generantur corrumpuntur et renouantur. Istam rationem ego destruam in glosis Centiloquii, primo uerbo, ubi locum habebit. Uel dicitur etc. Iste circulus dicitur alio modo a zodias quod est animal, quia cum diuiditur in duodecim partes quelibet pars signum appellatur et habet nomen speciale alicuius animalis propter aliquam proprietatem conuenientem tam ipsi quam animali. Circa istam partem debetis scire quod autor dicit quod quelibet pars signum appellatur et habet nomen speciale alicuius animalis propter aliquam proprietatem conuenientem tam ipsi quam animali. Unde aliqui dicunt quod Aries dicitur ex quadam similitudine, quia sicut aries in estate iacet in dextro latere et in hyeme in sinistro, sic sol cum est in Ariete dicitur esse in sinistro celi. Et Taurus dicitur quia cum sol est in Tauro eleuat cornua radiorum suorum et reddit terram arabilem. Gemini dicitur eo quod sol stat in illo signo duobus diebus plus quam in alio signo. Cancer dicitur quia sicut cancer retrocedit, sic sol cum est in Cancro retrocedit ab ascensu suo. Leo dicitur quia sicut leo ex parte anteriori est calide complexionis et pars posterior est frigida, sic sol cum erit de mense Augusti in principio facit calorem et in fine frigus. Uirgo dicitur quia sicut uirgo non parit, sic mensis Septembris quod sol est in Uirgine nihil oritur. Libra dicitur quia cum sol est in illo signo ponderat et equat diem cum nocte, et sic de aliis dando proprietatem suam. Sed cum istud quod isti dicunt non causet errorem in scientia, iccirco non improbo. Sed ueritas est ista secundum quod ponit Moyses Arabi. Omnis species in mundo habet stellam respicientem et conseruantem ipsam in esse suo, subaudi per uirtutem diuinam. Ideo stelle que sunt in Ariete gubernant et respiciunt arietem in hoc mundo et sic de aliis. Nam signa rationabilia siue humana que sunt Gemini Uirgo et medietas Sagittarii respiciunt rationalitatem humanitatis. Et illi qui habent ista signa pro ascendente rationabiles sunt ut plurimum et libenter conuersantur cum hominibus. Illi uero qui habent ista signa syluestria abhorrent cum hominibus conuersari et uadunt libenter soli ut fere nec uolunt associari. Et hoc est quod dicit auctor propter proprietatem conuenientem tam ipsi quam animali. Uel propter dispositionem etc. Hic ostendit alium modum denominationis et dicit quod pars istius zodiaci potest nominari secundum dispositionem stellarum fixarum uel in illis partibus repertarum que sunt ad modum animalium. Iuxta quod debetis intelligere quod omnis stella preter planetas aut est in signo aut de signo. Unde sunt alique stelle de quibus multotiens dixi uobis que in diuersis partibus et signis sunt situate que causant et figurant formas animalium et humanorum. Nam in Ariete scilicet in prima facie ascendit quidam iuuenis et sic diuerse figure sunt in celo sub quibus multe fiunt imagines ad omnia que uolumus operari. Iccirco dicebat Ptolomeus in Centiloquio, Uultus huius seculi subiecti sunt uultibus corporum superiorum. Ideo sapientes qui imagines faciebant stellarum introitum in celestes uultus inspicebant et tunc operabantur quod debebant de imaginibus quorum omnium sententiam in Centiloquio dicam uobis. Iste autem circulus. Hic ostendit duplicem modum denominationis circuli zodiaci et dicit quod iste circulus uocatur latine signifer uel obliquus quia oblique ad axem fert signum, sicut dicit Aristoteles in secundo de generatione et corruptione, ubi dicit quod secundum accessum et recessum planetarum per circulum obliquum fiunt generationes et corruptiones in rebus inferioribus. Nomina autem signorum. In ista parte ostendit nomina numerum et ordinem signorum et dicit quod in his uersibus continetur numerus et ordinatio signorum: Est Aries Taurus Gemini Cancer Leo Uirgo Libra Scorpius Arcitenens, id est, Sagittarius, Caper, id est, Capricornus, Amphora, id est, Aquarius, Piscis. Iuxta quod debetis intelligere ut possitis soluere quod solet queri multotiens, quare ista signa non fuerunt numero nisi duodecim. Secundo, cum forma circularis non habeat aliquid loco principii, cur ab Ariete dicitur initiari et a Piscibus finiri. Dico ad primum quod deus et natura agens uirtute ipsius dei benedicti non facit frustra nec in necessariis deficit, sed cum omne quod est sub sphera componatur ex quatuor elementis et quatuor sunt triplicitates stellarum scilicet duodecim signa que ipsa elementa regulant et disponunt, idcirco duodecim fuerunt signa non planete. Nam Aries Leo et Sagittarius est triplicitas ignea; Capricornus Taurus et Uirgo est triplicitas terrea; Cancer Scorpio et Piscis est triplicitas aquea; Gemini Libra et Aquarius est triplicitas aerea. Iccirco non fuerunt ista signa plura nec pauciora. De secundo dico quod Aries est principium et Piscis est finis circuli zodiaci. Nam calidum est principium generationis et frigidum principium corruptionis rerum. Est autem in rebus primo generatio et ultimo corruptio. Idcirco Aries quod est calidum est primum signum sub quo cum intrat sol omnia uegetabilia pullulant et incipiunt renouari. Et in Piscibus frondes totaliter admittunt. Iccirco ab ipso Ariete fuit principium circuli zodiaci et finis fuit Piscis. Alie sunt opiniones multe sed si uultis complere legatis libros quos fecit Albumasar et omnia uidebitis seriatim. Quodlibet etc. Consequenter sequitur ista pars in qua eligit ex diuisione signorum quantitatem zodiaci. Et diuiditur ista pars in partes duas. Nam in prima ex diuisione signorum eligit quantitatem zodiaci et in secunda tractat de linea ecliptica.84 Secunda pars incipit ibi, Linea uero ecliptica. Prima diuiditur in daus. Nam in prima facit quod dictum est et in secunda remouet errorem. Secunda ibi, Unde patet etc. Dicit de ista parte quod quodlibet signum diuiditur in triginta gradus, et quilibet gradus diuiditur in sexaginta minuta, et quodlibet minutum in sexaginta secunda, et quodlibet secundum in sexaginta tria, et sic quousque ueniatur ad athoma. Et dicit quod sicut diuiditur zodiacus ab astronomo, ita diuiditur circulus quilibet, siue sit maior siue minor in partes consimiles. Item cum omnis sphera. In ista parte concludit latitudinem quantitatis zodiaci et dicit quod cum omnis circulussa intelligatur sicut linea uel circumferentia, solus zodiacus intelligitur ut superficies habens duodecim gradus in latitudine, de cuius gradibus iam ipse fuit locutus. Unde patet etc. Hic remouet errorem et dicit quod ex his patet quod quidam non uerum dicunt85b in astrologia dicentes quod signa sunt quadrata nisi abutantur nomine et appellent illud quadratum quod est quadrangulum, quia signum habet triginta gradus in longitudine et latitudine duodecim, ergo cum longitudo sit maior latitudine, non erit aliquod signum quadratum. Subaudi, quia quadratum constat ex omnibus lateribus equalibus, quadrangulus uero non. Et hoc est quod dicit. Linea autem diuidens.Postquam auctor in superiori parte ostendit quantitatem zodiaci secundum longitudinem et latitudinem, in ista parte determinat de linea ecliptica. Et diuiditur ista pars in partes duas. Nam in prima tractat de ipsa et in secunda dat quedam documenta. Secunda ibi, Pars uero zodiaci. Dicit de ista parte quod linea ista descripta circulariter in circuitu zodiaci diuidens quantitates ipsius lateri zodiaci in duas partes equales ita quod cum tota latitudo ipsius sit duodecim graduum dimittit sex ex una parte et sex ab altera. Linea talis dicitur ecliptica. Quoniam quando sol etc. In ista parte reddit causam quare dicitur ecliptica. Et diuiditur ista pars in tres. Nam in prima facit hoc ostendendo per effectum in sole et luna, et in secunda ostendit concludendo eclipsim lune quid sit, et in tertia tractat de qualitate motus solis sub zodiaco. Secunda ibi, Unde eclipsis. Tertia ibi, Sol autem semper. Dicit de ista parte quod quando sol et luna directe sunt sub ipsa linea siue in superficie contingit solem aut lunam obscurari. Obscuritatem solis contingit esse in nouilunio et luna directe interponatur inter aspectus nostros et corpus solis. Obscuritatem lune contingit esse in plenilunio quando sol lune opponitur linealiter, et terra in medio opponitur diametraliter. Unde eclipsis. In ista parte concludit notificando eclipsim lune et dicit quod eclipsis lune non est aliud quam interpositio terre inter solem et lunam. Circa istam partem debetis intelligere quod obscuritas solis et lune potest fieri tribus modis, scilicet diuine naturaliter et artificialiter. Diuina ut fuit illa in passione Christi, quia potentia diuina potest quando uult mutare ordinem nature de potentia scilicet absoluta. Naturaliter ut quando luna et sol diametraliter sub ista linea coniungitur quod ei nulla sit latitudo, et de ista intelligit auctor. Artificialiter sicut cum elitropia. Nam ut dicit Euax rex Arabum in libro de lapidibus, Elitropia est quidam lapis magnus cuius color est uiridis et habet sanguineas guttas et multas proprietates quas nunc dimitto. Sed illam dico quod facit ad propositum. Nam si sub tecto ubi sit radius solis ponatur in concha plena aqua ita quod radius solis in aqua tangit ipsam, subito uapores ascendunt et multiplicantur quod obumbrant totum orizontem et per consequens solem in illa ciuitate. Unde multi fatui dicunt quod obscuritas que fuit in passione Christi fuit facta in Hierusalem uirtute elitropie et non diuine. Alii dicunt quod fuit stella comata que uocatur a Ptolomeo Milex que est ex complexione Ueneris et est magna ad modum lune et habet crines et radios suos infundit se retro et circuit duodecim signa, que quando apparet ut dicit Ptolomeus insurgunt mutantes leges antiquas et leges adducunt nouas, et ista cometa nocet regibus et principibus atque potentibus cum apparet. Alii dicunt quod illa eclipsis fuit naturaliter et non miraculosa, nam dicunt quod cum Uenus et Mercurius semper sequuntur solem interpositi fuerunt inter aspectum solis et lune, quia tunc luna erat in decimo gradu Libre et sol erat in decimo gradu Arietis, ideo obscuratus fuit sol et luna. Sed istas opiniones et alias soluam in fine istius tractatus ubi magis habent locum, si deo placuerit. Aliud est quod debetis hic noscere quod obscuritas luminarium semper in mundo denotat detrimentum, unde dicit Hipparcus in libro detrimenti nature quod terreunt animalia et precipue rationis cum4 patris et matris radiorum uidetur deficere pulchritudo. Iuxta quod debetis scire quod contribulatis causis contribulantur causata, nam sol est origo uirtutis uitalis, luna est origo uirtutis naturalis, Saturnus uirtutis retentiue, Iuppiter uirtutis augmenti, Mars uirtutis irascitiue, Uenus uirtutis appetiue, Mercurius uirtutis cogitatiue. Sed cum uita consistat per uirtutes uitales et naturales, iccirco dicit, Terreant animalia. Et cum Mercurius semper comitetur solem qui est origo cogitatiue, cum obscuratur sol ex coniunctione lune, Mercurius est in illa coniunctione, iccirco addidit et animalia rationis, quia Mercurius recipit contribulationem ex compassione, iccirco causat detrimentum in cogitatiua uirtute. Effectus autem particulares quos denotat eclipsis tam solis quam lune hic non pono cum non sit locus. Sed unum aliud debetis scire quod color eclipsis non est nisi color aeris, ut dicit Ptolomeus in secundo Quadripartiti, ubi docet cognoscere planetam qui disponit mundum hora eclipsis per colorem aeris et dicit quod si color aeris fuerit niger uel subuiridis, dominatur Saturnus. Si fuerit subalbidus, Iuppiter dominatur. Si fuerit rubeus, Mars. Si aureus uel citrinus, Uenus. Si uarii coloris, dominatur Mercurius. Deinde cum dicit, Sol autem semper etc. In ista parte tractat de qualitate motus solis sub circulo zodiaco. Et dicit quod semper currit uel mouetur sub ista linea ecliptica, etsi alii planete declinant uersus septentrionem uel uersus austrum et quandoque sub ista linea. Iuxta quam partem debetis scire quod sicut dicit Mesalach in libro de causis orbium unus planeta eclipsat alterum, ut luna eclipsat Mercurium quandocumque inter eos non est latitudo, ut uidistis in hoc anno quod luna erat sub Mercurio in parte non illuminata. Sed Uenus et Mercurius non possunt eclipsare solem, quia sicut dicit Mesalach in preallegato libro, Uenus et Mercurius cum sunt sub sole in uno gradu in longitudine sunt longiores quam esse possunt in latitudine. Pars uero zodiaci que declinat. In ista parte ut superius dicebatur dat quedam documenta. Et diuiditur ista pars in duas. Nam in prima dat documentum de diuisione zodiaci in latitudine per equinoctium, et in secunda qualiter planeta dicitur esse in signo. Secunda pars incipit ibi, Cum autem sol dicitur in Ariete etc. Prima pars posset diuidi sed non curo; totum legatis simul. Dicit quod pars zodiaci que declinat a circulo equinoctiali uersus septentrionem dicitur septentrionalis uel borealis uel arctica. Et illa sex signa que sunt a principio Arietis usque ad finem Uirginis dicuntur septentrionalia signa. Et alia pars zodiaci dicitur meridionalis uel australis que declinat ab equinoctiali uersus meridiem et sex signa que sunt a principio Libre usque in finem Piscium dicuntur meridionalia uel australia. Circa istam partem debetis notare quod ista est diuisio totius circuli zodiaci quod sex signa sunt septentrionalia et sex australia. Iuxta quod est intelligendum secundum quod dicit Mesalach in libro de uirtute motoris, Dignior pars zodiaci est aquilonis eo quod est in ipsa regnum solis et lune et amborum exaltationes que principalissime sunt causa uite. Nam cum sol fuerit in Ariete, omnia renouantur que sua exaltatio est eterna, et in ista parte zodiaci oriuntur illi qui uniuerse terre dominantur, ut puta gratia solis et lune, ut dicit Ptolomeus octauo de actibus separatis et Almansor in suis Aforismis: Cum unumquodque luminarium scilicet solis et lune fuerit in corde exaltationis in dominio et liberum ab infortunio, erit natus rex totius seculi et hereditabit semen suum super terram et ipsam longo tempore possidebit. Aliud debetis notare quod planete diuersificantur in influentia in una parte zodiaci et in alia. Unde Ioannes Damascenus in suis Aforismis, secundum mutationes stellarum in longitudine et latitudine uitia et nature consuetudines mutantur et diuersitatem in aere faciunt, ut ponit Albumasar in reuolutionibus annorum mundi. Et etiam luna habet in meridie proprietatem mirabilem, ut dicit Hermes primo de speculis et de luce, Cum luna fuerit meridionalis descendens in Scorpione uel in Piscibus, non incipies laborare, cito enim huius fabrica diruetur. Aliud debetis scire quod ciuitas dicitur septentrionalis uel australis dupliciter: uno modo ratione situs eo quod ipsa situata est sub parte illa, alio modo dicitur septentrionalis uel australis ratione signi sub quo fuit edificata. Unde cum dixi uobis in meis prophetiis quod hoc erit in partibus Aquilonis, id est in illis ciuitatibus que edificate sunt sub aliquod signo septentrionali et non in ciuitatibus que situate sunt sub parte illa. Nam in austro sunt ciuitates septentrionales et in septentrione sunt ciuitates australes, et hec est ratio quare in una ciuitate in uno anno est mortalitas fames et terremotus et in alia, que non distat per uiginti miliaria, est salus gentium fertilitas et quies. Hoc, ut dixi uobis, non est nisi propter diuersitates stellarum sub quibus fuerunt ipse ciuitates edificate. Deinde cum dicit, Cum autem dicitur quod in Ariete. In ista parte dat documentum quomodo dicatur planeta esse in signo. Ista pars posset diuidi sed non curo: legatis totum simul. Dicit quod sol siue planeta esse in signo dicitur quatuor modis. Uno modo accipiendo in pro sub secundum quod iam ipse accepit. In alia significatione dicitur signum quadrilatera pyramis cuius latitudo est superficies quam appellamus signum et punctus siue acuties eius est in centro terre. Exempli gratia, dato quod a quolibet latere superficiei Arietis ducatur linea que cum uenit in centro describet corpus quadrilatere pyramidale cuius basis siue latitudo est superficies quadrangula, angulus uero in quo linee coniunguntur in centro est uertex siue acuties, ut patet in figura in marginali, et hoc modo planete dicuntur esse in signis. Tertio modo dicuntur planete esse in signo ut intelligantur sex circuli transeuntes super polos zodiaci per principia 12 signorum et isti circuli diuidunt totam superficiem sphere in 12 partes, latas scilicet in medio et strictiores iuxta finem. Quelibet talis pars dicitur signum et nomen speciale habet a nomine illius signi quod includitur inter lineas, et secundum istam acceptionem stelle que sunt iuxta polos dicuntur esse in signo et isto modo accipiendo signum est sola superficies. Quarto et ultimo modo planeta dicitur esse in signo ut intelligatur esse quoddam corpus cuius basis est signum secundum quod ipse accepit ultimo scilicet in tertio modo. Acutum uero eius sit supra axem zodiaci. Tale in quarta significatione dicitur signum secundum quam significationem totus mundus diuiditur in 12 partes equales, et sic quicquid est in mundo scilicet a superficie firmamenti usque ad terram dicitur esse totum in signo. Et hoc est quod dicit. Sunt autem alii duo circuli. Postquam autem auctor in superiori parte tractauit de linea ecliptica et de acceptione signi, in ista parte tractat de coluris, et diuiditur ista pars in duas. Nam in prima dat intentum et in secunda prosequitur. Secunda pars incipit ibi, Dicitur autem. Dicit de ista parte quod sunt alii duo circuli maiores in sphera qui dicuntur coluri officium quorum est distinguere solstitia et equinoctia. Dicitur autem. In ista parte prosequitur et diuiditur ista pars in duas. Nam in ipsa prosequitur intentum determinando de coluris in generali et in secunda in speciali. Et secunda pars incipit ibi, Colurus igitur transiens etc. Dicit de ista parte quod colurus est dictus a colon grece quod est membrum et uros quod est bos syluester, quia sicut cauda bouis syluestris erecta facit semicirculum non perfectum, sic colurus semper apparet nobis imperfectus quia tantum una eius medietas apparet. Subaudi, non quod in se secundum totum ambitum non sit circularis sed quia illa pars alterius poli quam intersecat numquam uidetur a nobis. Iuxta quod debetis intelligere quod Hipparcus in libro De hierarchiis spirituum aliter interpretatus est colurum et dicit quod colurus dicitur a colon quod est membrum et uro ris, quia spiritus qui sunt in coluris, scilicet incubus et succubus, officium eorum est urere in somniis membra genitalia. Unde ad litteram sic dicit: Incubus et succubus coluros tenent et quandoque in maiori coniunctione eorum uirtute uelut diuinitatis homines oriuntur. Iuxta quod debetis intelligere quod incubus secundum ipsum dicitur morari in coluro qui distinguit solstitium estiuale et isti spiritus dominantur in somniis coitus hominum et deportant sperma hominis in coniunctione maiori scilicet quando Saturnus Iuppiter et Mars coniunguntur in Cancro uel in Capricorno et emittit in matricem alicuius mulieris et exinde fit conceptio et oriuntur homines qui uidentur diuini et qui constituunt leges in mundo et faciunt mira, ut fuit Merlinus et erit antichristus, qui conceptus erit ex uirgine et faciet miracula multa, de quo in fine lectionis dicam uobis. Succubus dicitur quia accipit corpus ex aere in forma mulieris et decipit quandoque hominem agendo in eum. Alii qui sunt minores supradictis qui uocantur marmores et asmitus tenent coluros qui distinguunt equinoctia, unde ad litteram dicit quod marmores et asmitus tenent equinoctia nutu dei. Sed istud non debet sic simpliciter intelligi sed eget expositione magna que hic non habet locum. Colurus igitur distinguens solstitia. In ista parte dicit de coluro in speciali, et diuiditur ista pars in duas. Nam in prima tractat de coluro distinguente solstitia et in secunda de coluro distinguente equinoctia. Secunda pars incipit ibi, Alter quidem colurus. Adhuc prima pars diuiditur in duas. Nam in prima facit quod dictum est et in secunda duo manifestat. Secunda pars ibi, Iste autem arcus etc. Dicit de ista parte quod colurus qui transit per polos mundi et zodiaci per maximas solis declinationes, scilicet per primos gradus Cancri et Capricorni, distinguit solstitia. Unde primus punctus Cancri ubi iste colurus intersecat zodiacum dicitur punctus solstitii estiualis, quia sole existente in eo tunc est solstitium estiuale, quia non potest sol magis accedere ad zenith nostri capitis, quod zenith est punctus in firmamento recte suprapositus capitibus nostris. Circa istam partem est dubitatio utrum punctus Cancri et Capricorni dicantur maxime solis declinationes. Uidetur quod non quia maxime solis declinationes sunt que maxime distant a medio mundi. Sed duo poli scilicet arcticus et antarcticus magis distant a medio mundi quam punctus Cancri et Capricorni, quare etc. Maior huius rationis est nota, declaro minorem. Nam poli mundi distant in termino et distare plus non possunt, ergo punctus Cancri et Capricorni non sunt solis maxime declinationes. Oppositum. Illa puncta dicuntur maxime solis declinationes in quibus sol non potest magis distare ab equinoctiali. Sed primus gradus Cancri et Capricorni sunt huiusmodi, quare dicuntur maxime solis declinationes. Maior huius est nota, declaratur minor ad sensum. Nam in orbe signorum sol non potest plus distare ab equinoctiali et per consequens a medio mundi, ergo puncta Cancri et Capricorni dicuntur maxime solis declinationes. Unde ad rationem cum dicitur, illa puncta etc., dico quod quamuis simpliciter loquendo poli mundi dicantur magis distare a medio mundi, tamen in orbe signorum in quo sol magis mouetur primus punctus Cancri et Capricorni maxime distat a medio mundi. Iste autem arcus coluri dicitur etc. In ista parte auctor duo manifestat, et diuiditur ista pars in duas. Nam in prima ostendit quid sit maxima solis declinatio et in secunda quid sit punctus solstitii hyemalis. Secunda ibi, Similiter punctus. Dicit de ista parte quod iste arcus coluri qui intercipitur inter primum punctum Cancri siue solstitii estiualis et equinoctialis dicitur solis maxima declinatio siue ascensio. Et ista secundum Ptolomeum est 23 graduum, 51 minutorum, sed secundum Alcmeonem 23 graduum et 33 minutorum. Iuxta quod debetis intelligere quod declinatio, sicut dicit Thebit in libro de diffinitionibus, est arcus circuli meridiei cadens inter orbem signorum et equatorem diei siue circulum equinoctialem. Aliud debetis scire quod ista declinatio solis secundum Ptolomeum est 23 graduum et 51 minutorum, ut recitat Alphraganus, sed opinio quam recitat auctor hic non est opinio Ptolomei, sed Alcmeon fuit istius opinionis, scilicet quod esset 23 graduum et 33 minutorum, et in ista opinione omnes concordant. Similiter primus punctus etc. In ista parte ostendit quid sit punctus solstitii hyemalis et dicit quod primus punctus Capricorni dicitur punctus solstitii hyemalis, et ille arcus qui intercipitur coluri qui intercipitur inter punctum illum et equinoctialem dicitur maxima solis declinatio et est equalis supradicte. Alter quidem colurus transit. In ista parte auctor tractat de coluro distinguente equinoctia, et diuiditur ista pars in tres. Nam in prima hoc facit et in secunda tractat de qualitate colurum et in tertia de signis solstitiorum et equinoctiorum per uersus. Secunda ibi, Isti autem coluri. Tertia ibi, Signa solstitiorum. Dicit de prima parte quod alter colurus transit super polos mundi et per prima puncta Arietis et Libre ubi sunt duo equinoctia et appellatur colurus distinguens equinoctia. Circa istam partem est dubitatio utrum scilicet colurus aliquis sit principium distinguendi solstitia et equinoctia, Et uidetur quod non unica ratione. Quicquid est principium distinguendi aliud est principium cognoscendi illud. Sed colurus non est principium cognoscendi solstitia et equinoctia sed potius econuerso. Maior huius rationis est nota, declaro minorem. Nam solstitia et equinoctia ponuntur in diffinitione colurorum, quod patet cum dicit quod unus colurus transit per prima puncta Cancri et Capricorni ubi contingunt solstitia, ergo coluri non sunt principium distinguendi solstitia et equinoctia. Oppositum: in duobus punctis in quibus colurus intersecat equinoctialem contingunt duo solstitia et in aliis duo equinoctia, ergo equinoctia et solstitia distinguuntur per contactum colurorum, ergo coluri sunt principia distinguendi solstitia et equinoctia. Ad formam rationis, cum dicitur quod quicquid est principium distinguendi aliquid est principium cognoscendi illud, concedo. Sed colurus non est principium cognoscendi equinoctia sed potius econtra. Dico quod quamuis zodiacus secundum realitatem sit principium distinguendi coluros, tamen quoad nos coluri sunt principium distinguendi quatuor puncta zodiaci. Isti autem coluri etc. In ista parte ostendit qualitatem colurorum et dicit quod isti coluri intersecant se super polos mundi ad angulos spherales rectos. Hoc potestis uidere in sphera et est notum. Signa solstitiorum etc. In ista parte ostendit signa solstitiorum et equinoctiorum per uersus et dicit quod signa solstitia et equinoctia patent in istis uersibus et dicit quod Cancer et Capricornus faciunt solstitia, Aries et Libra faciunt equinoctia et hoc est quod dicit. Sed debetis scire quod ista quatuor signa que cardinalia dicuntur recte posita sunt in celo ut quatuor membra principalia nostri corporis. Nam sicut cerebrum est in summitate, sic Cancer. Nam si aliud signum ut puta calidum esset loco Cancri sole adueniente tam ratione signi quam ratione more, tam ratione radiorum quam ratione loci, causaret tam intensum calorem quod inficeretur aer qua infectione non staret uita nostra. Unde sicut cerebrum est frigide et humide complexionis ut resistat cordi, sic Cancer ut resistat soli. Iccirco Cancer positus fuit in summitate zodiaci et sicut cor est in medio indiuidui, sic Aries est in medio mundi. Et sicut cor est calidum et siccum et principium uite, sic Aries est principium circuli. Libra est calidum et humidum, et sic epar est calide et humide complexionis, et sicut opponitur cordi sui humiditate, sic Libra opponitur Arieti. Unde quemadmodum spiritus uitalis perueniens ad aliquid istorum membrorum principalium, ut puta ad cerebrum, acquirit alium modum complexionis, quia fit animalis, perueniens ad epar fit naturalis, sic sol perueniens ad aliquid istorum signorum fit uariatio eorum que sunt in mundo inferiorum. Iuxta quod debetis notare quod ista quatuor signa, scilicet Aries Libra Cancer et Capricornus, in quibus contingunt solstitia et equinoctia dicuntur signa cardinalia eo quod in cardinibus siue in angulis naturaliter situata. Unde Hipparcus dicit in libro de ordine intelligentiarum quod principes quidam demonum tenent quatuor partes sub celo. Nam expulsi de celo aerem occupant et quatuor elementa, nam equinoctia et solstitia tenent in similitudinem primi throni. Nam cum signa quatuor supradicta dicantur cardinalia siue angularia, idcirco uelut loca digniora sub ipsis tenent aliqui de hierarchia maiori, et cum ipsi coluri intersecent cruciatim solstitia, ideo illi qui inuocant demones semper in triuiis siue in cruciatis uiis stant ad inuocandum. Et hec est ratio, quare etc. Sunt iterum duo alii circuli. Postquam auctor in superiori parte tractauit de coluris, in ista parte tractat de circulo meridiano et orizonte. Et diuiditur ista pars in partes duas. Nam in prima dat intentum et in secunda prosequitur. Secunda pars incipit ibi, Est autem meridianus circulus. Dicit de ista parte quod sunt alii duo circuli maiores in sphera scilicet meridianus et orizon. Iuxta quod debetis intelligere quod circuli meridionales sunt circuli maiores qui transeunt per polos equatoris diei. Et quincumque transit per summum capitis alicuius terrarum est circulus meridiei in terra illa. Unde circuli meridionales sunt orizontes sub equatore diei, ut dicit Thebit in libro de diffinitionibus. Est autem etc. In ista parte prosequitur et diuiditur ista pars in duas. Nam in prima prosequitur determinando de meridiano, in secunda de orizonte. Secunda pars incipit ibi, Item orizon est circulus etc. Adhuc ista diuiditur in tres. Nam in prima notificat meridianum et in secunda quare dicitur meridianus et in tertia dat quedam documenta. Secunda ibi, Dicitur meridianus. Tertia ibi, Et notandum. Dicit de prima parte quod meridianus est circulus qui describitur super polos mundi qui transit per punctum capitis nostri. Dicit etc. In ista parte ostendit quare dicatur meridianus et dicit quod meridianus dicitur quia ubicumque homo sit et in quibuscumque temporibus anni quando sol per motum firmamenti peruenit in meridianum suum est illi meridies et consimili ratione dicitur circulus meridiei. Circa istam partem debetis intelligere quod sicut scribit Hipparcus in libro de cautelis nature in principio ad litteram sic dicit: Ut sol in linea circuli meridiei decipit eleuantem, sic spiritus per umbram humanos decipiunt gloriando. Iuxta quod debetis intelligere quod astrologus decipitur in eleuatione ascendentis cum sol fuerit in meridie, quia in rei ueritate non potest haberi ascendens. Et illi qui tunc uolunt de futuris iudicare ut plurimum errant, ut dicit Hermes primo de speculis et luce: Inueniuntur quandoque astrologorum quorundam iudicia non uera, aut propter defectum instrumentorum, aut quia sol est circa gradum medii celi, aut propter inquirentis insipientiam, aut quia planete qui rem concedunt uel denegant sunt equales. Ideo dicit Hipparcus, Sicut sol etc., ita per umbram spiritus humanos gloriando decipiunt. Nam demones gloriantur quando possunt decipere homines. Nam illi qui uolunt scire de furto habent pueros uirgines et uident in corpore polito formas et figuras hominum. Nam ista uocatur umbra circa quam contingit decipi isto modo. Nam si ero furatus librum et exeo de domo, non apparebit figura mea in umbra sed figura illius cui ego primo obuiaui. Ideo dicit Hipparcus, Ut sol etc. Et notandum. In ista parte dat quedam documenta, et diuiditur ista pars in tres. Nam in prima dat unum documentum et in secunda secundum et in tertia tertium. Secunda ibi, Arcus etc. Tertia ibi, Si enim. Dicit de prima quod est sciendum quod due ciuitates quarum una plus est propinqua orienti quam alia habet diuersum meridianum ab alia. Iuxta quod debetis intelligere uos iuuenes quod meridianus uariatur secundum diuersa loca mundi. Nam quando est meridies nobis non est meridies in omni loco, immo post meridiem Hierusalem est meridies nobis, et post meridiem nostram est meridies Parisius. Quia ciuitates que propinquiores sunt orienti habent diuersos meridianos a ciuitatibus que distant. Nam ciuitas que primum habet orientem primum habet meridianum. Arcus etc. In ista parte dat aliud et dicit quod arcus equinoctialis qui intercipitur inter duos meridianos dicitur longitudo ciuitatum, subaudi longitudo unius ciuitatis ab altera. Unde debetis scire quod longitudo regionis est distantia ab alia. Est enim distantia meridiani circuli unius a meridiano circulo alterius. Latitudo uero ciuitatis est distantia zenith capitis regionis ab equinoctiali circulo uersus septentrionem uel meridiem. Unde debetis scire quod longitudo ciuitatis est distantia meridiani circuli a meridano alterius ciuitatis. Si enim due etc. In ista parte dat aliud documentum. Et dicit quod si due ciuitates habeant eundem meridianum, tunc equaliter distant ab oriente et ab occidente. Orizon uero est circulus. In ista parte tractat de orizonte et diuiditur ista pars in partes duas. Nam in prima ostendit quid sit orizon et in secunda ponit eius diuisionem. Secunda pars incipit ibi, Est autem duplex etc. Prima pars posset diuidi sed non curo. Dicit de ista parte quod orizon est circulus diuidens hemispherium inferius a superiori. Unde appellatur orizon quasi terminator nostri uisus. Et dicitur etiam circulus hemispherii. Uos iuuenes debetis scire quod hemispherium dicitur ab hemi et sphera sphere. Unde hemispherium quasi dimidia sphera. Orizon dicitur quasi orientis zona. Aliud debetis notare quod orizon quandoque sumitur realiter, quandoque similitudinarie. Realiter ut hic accipitur. Similitudinarie pro hierarchiis separatorum, ut accipit Apollonius in libro suo artis magice, ubi ad litteram sic dicit: Orizon maior separatorum influit in minorem. Iuxta quod debetis scire quod secundum eius opinionem anime nostre dicuntur esse in minori orizonte, mouentes intelligentie dicuntur esse in maiori. Unde secundum eius intelligentiam ibi sic se habent anime nostre ad corpora sicut se habent intelligentie ad animas nostras, quod uerum dicit si recte intelligatur. Est autem duplex orizon. In ista parte ponit diuisionem ipsius orizontis, et diuiditur ista pars in partes duas. Nam in prima ponit esse duplicem orizontem et in secunda membra predicte diuisionis declarat. Secunda incipit ibi, Rectum etc. Dicit de ista parte quod orizon est duplex, scilicet rectus et obliquus siue decliuis. Circa istam partem est dubitatio utrum orizon debeat diuidi in rectum et obliquum, et uidetur breuiter quod non: Orizon est diuidens superius hemispherium ab inferiori, sed talis orizon non est nisi unus, ergo non debet diuidi in rectum uel obliquum. Maior huius rationis est nota, declaro minorem, quia unum inquantum unum non recipit diuisionem, quare etc. Dico ad questionem quod orizon secundum ueritatem est unus qui dicitur naturalis, sed secundum apparentiam est multiplex. Unde dico quod illa diuisio in rectum et obliquum est solum secundum apparentiam, nam secundum diuersos situs apparent nobis diuersa orizonta. Sed est differentia inter orizontem naturalem et apparentem siue artificialem, nam orizon naturalis est linea una in circulis diuidens unum hemisperium ab alio, artificialis est aspectus sensibilis quod terminat uisum. Sed debetis scire quod orizon artificialis dicitur sub quadam similitudine quemadmodum et dies artificialis. Nam dies artificialis dicitur eo quod artifices in eo ut plurimum operantur de die. Sic et orizon dicitur artificialis quia ciuitas uel castrum situata ex arte habent orizontem, et hic dicitur artificialis, et sic soluitur ratio. Rectum etc. In ista parte prosequitur membra predicte diuisionis, et diuiditur ista pars in duas. Nam in prima ostendit qui sunt illi qui habent rectum orizontem et in secunda qui sunt illi qui habent obliquum. Secunda ibi, Obliquus etc. Dicit de ista parte quod illi qui habent orizontem rectum et spheram rectam quorum zenith scilicet punctus est in equinoctiali et ipsorum orizon est circulus transiens per polos mundi diuidens equinoctialem ad angulos spherales rectos, unde dicitur orizon rectus uel sphera recta. Obliquum etc. In ista parte ostendit quid sit orizon obliquus et diuiditur ista pars in duas. Nam in prima notificat orizontem obliquum et in secunda ex hoc concludit altitudinem poli et latitudinem regionis esse equales. Secunda ibi, Unde ex his. Dicit de ista parte quod obliquum orizontem siue decliuum habent illi quibus polus mundi eleuatur supra orizontem, quia eorum orizon intersecat equinoctialem ad angulos spherales impares et obliquos. Iccirco dicitur orizon obliquus uel decliuus uel sphera obliqua. Unde zenith capitis nostri semper est polus orizontis. Unde ex his patet etc. In ista parte concludit altitudinem poli et latitudinem regionis esse equales, et posset diuidi, sed non curo. Legatis totum simul. Dicit quod ex supradictis est manifestum quod quanta est eleuatio poli mundi supra orizonta, tanta est distantia zenith id est puncti ab equinoctiali. Et hoc sic potest demonstrari, cum in qualibet die naturali uterque colurus bis coniungatur meridiano, id est, quod idem sit quod meridianus et unus sit in loco alterius mouendo in 24 horis siue in die naturali. Quicquid probatur de uno et de reliquo. Sumatur, dicit ipse, quarta pars coluri distinguentis solstitia, illa scilicet que est ab equinoctiali usque ad polum mundi, et sumatur alia pars coluri eiusdem qui est a zenith usque ad orizonta. Cum ergo zenith sit polus orizontis et iste due quarte, cum sint quarte eiusdem circuli, inter se sunt equales, sed si ab equalibus equalia demas uel idem commune, que remanent sunt equalia. Dempto ergo communi arcu qui est inter zenith et polum mundi residua sunt equalia, scilicet eleuatio poli mundi supra orizonta et distantia zenith ab equinoctiali, et hoc expresse uidere potestis in sphera. Dicto de sex circulis maioribus etc. Postquam auctor in superiori parte tractauit de sex circulis maioribus, in ista parte tractat de quatuor circulis minoribus. Et diuiditur ista pars in partes tres. Nam in prima hoc facit et in secunda ex predictis duo concludit et in tertia tractat de zonis. Secunda ibi, Quanta est ergo. Tertia ibi, Notandum quod equinoctialis. Adhuc ista diuiditur in duas. Nam in prima auctor dat intentum et in secunda prosequitur. Secunda ibi, Notandum. Dicit de ista parte quod determinato de sex circulis maioribus est dicendum de quatuor minoribus. Iuxta quod debetis scire quod circulorum magnitudo et paruitas accipitur duobus modis: uno modo ratione constituentium spheras celestes, ut hic auctor accipit, secundo modo pro naturis occultis que reperiuntur in elementis mundi, ut accipit Apollonius in libro suo de Hyle, ubi ad litteram sic dicit: Ut ex magno et paruo habitu circulorum componitur sphera celi, sic nature rerum que sunt ex elementis mundi quibus angelica operatio exercetur. Iuxta quod debetis intelligere quod spiritus qui sunt extra ordinem gratie non possunt facere aliquid mirum nisi mediantibus uirtutibus rerum naturalium. Unde omnia mira que spiritus faciunt, faciunt propter naturas et uirtutes occultas que sunt in rebus mundi, non quod materia corporalis obediat spiritibus ad nutum ita quod eorum uirtute possint transmutare materiam de forma in formam. Nec in rei ueritate demones possunt transmutare corpus humanum in bestiale, nec quod corpus hominis reuiuiscat, sed hoc accidit quandoque secundum apparentiam et non secundum realitatem. Et hoc potest fieri dupliciter: uno modo ab intra, quia demon potest immutare phantasiam hominis et omnes sensus corporeos ut res uideatur aliter quam sit in rei ueritate, et hoc fit uirtute rerum naturalium, alio modo ab extra, nam demon potest sumere corpus ab aere et formam illius mortui et sic apparere. Iccirco dicebat Augustinus in libro 83 questionum quod in magicis artibus fiunt miracula et plerumque similia illis miraculis que fiunt per seruos dei. Sed magi faciunt per res naturales querentes gloriam suam, sed sancti faciunt solum per potentiam diuinam et eius iussu et nutu cui omnia subiiciuntur. Notandum ergo etc. In ista parte suum prosequitur intentum, et diuiditur ista pars in quatuor. Nam in primo tractat de tropico Cancri et in secunda de tropico Capricorni et in tertia de circulo arctico et in quarta de antarctico. Secunda ibi, Sol iterum; tertia ibi, Cum autem zodiacus; quarta ibi, Ille uero circulus etc. Dicit de ista parte quod est sciendum quod cum sol est in primo puncto Cancri siue in puncto solstitii estiualis per raptum firmamenti sol describit quendam circulum qui ultimo descriptus est a sole a parte poli arctici qui dicitur circulus solstitii estiualis. Et eadem ratione superius dicta dicitur tropicus estiualis dictus a tropos, quod est conuersio, quia sol incipit se conuertere ad inferius hemisperium et recedere a nobis. Iuxta quod debetis intelligere quod tropici accipiuntur dupliciter: uno modo pro circulis descriptis a sole, ut auctor hic accipit, alio modo pro hierarchia quorundam separatorum qui uocantur tropici, id est, conuersiui ad iussum Tropos qui est eorum princeps, ut dicit Apollonius in libro de angelica factura: Sicut lumen celi ad tropicos mundi conuertitur motu suo, sic ad iussum Tropos tropici conuertuntur. Sol iterum. In ista tractat de tropico Capricorni et dicit quod sol iterum stans in primo puncto Capricorni siue solstitii hyemalis per motum firmamenti describit quendam circulum qui descriptus est ultimo a sole ex parte poli antarctici et dicitur circulus solstitii hyemalis uel tropicus hyemalis, quia tunc sol conuertitur ad nos. Iuxta quod debetis scire quod illa conuersio solis de tropico ad tropicum est causa actus et priuationis entium que sunt in mundo isto, ut dicit Mesalach in libro de uirtute motoris, De tropico ad tropicum ut mouetur lumen celi, sic actus et priuatio est in rebus, et cum quiescet nutu dei, inferioris mundi omnia subuertentur. Aliud hoc debetis scire quod simile est de ista conuersione solis de tropico in tropicum sicut est de conuersione spiritus uitalis generati in corde ad duo membra principia. Nam sicut spiritus uitalis proueniens ad cerebrum perficit actum uirtutis uitalis, sic proueniens ad epar perficit et roborat uirtutem naturalem, perueniens ad genitalia uirtutem generatiuam, sic sol existens in Ariete, qui in celo se habet loco cordis, quia sicut cor est positum in medio animalis et est calide et sicce complexionis et principium uite, sic Aries est positus in medio mundi et est calide et sicce complexionis et principium circuli. Unde cum mouetur sol de corde, scilicet de Ariete ad Cancrum, qui se habet in circulo loco cerebri, ut superius dixi uobis, cum est in Cancro siue in tropico estiuali dat perfectionem generati ex uegetabilibus in uere. Descendens de isto tropico ueniens ad Libram que se habet in celo loco epatis, quia sicut epar est principium calide et humide complexionis et ponitur in oppositione cordis ut ei resistat sui humiditate, sic Libra est calide et humide complexionis et opponitur Arieti. Unde cum sol fuerit in Libra confortat uirtutes naturales eo quod tunc incipit declinare et per consequens continens infrigidare, unde ex frigido uigorantur naturales uirtutes. Unde Hippocras, uentres hyeme et uere calidissimi sunt natura et somni longissimi etc. Perueniens sol ad tropicum Capricorni humiditates uegetabilium que sunt materia generationis ipsorum uniuntur et multiplicantur in radicibus per uirtutem attractiuam. Et sicut tropicus Capricorni est uicinior locus discensionis solis, sic membra genitalia et radices uegetabilium sunt ultima loca mature generationis. Iccirco dicebat Almansor in suis Aforismis quod uita hominum animatorum est gratia solis et lune: gratia solis scilicet per conuersionem ipsius de tropico ad tropicum, gratia lune in quantum scilicet ipsa est subiectum omnium influentiarum celestium corporum. Cum autem zodiacus. In ista parte auctor tractat de circulo arctico. Hec pars posset diuidi sed non curo. Legatis totum simul. Et dicit quod cum zodiacus declinet ab equinoctiali, polus ipsius declinabit a polo mundi, et cum octaua sphera mouetur et zodiacus que est pars octaue sphere mouebitur circa axem mundi et polus zodiaci circa polum mundi mouebitur, et ille circulus quem describit polus zodiaci circum polum arcticum dicitur circulus arcticus. Ille uero circulus. In ista parte tractat de circulo antarctico et dicit quod ille circulus quem describit alter polus zodiaci circa polum mundi antarcticum dicitur circulus antarcticus. Circa istam partem debetis intelligere quod poli mundi possunt accipi altero istorum duorum modorum: uno modo astrologice ut Ptolomeus et omnes astrologi accipiunt, scilicet pro punctis terminantibus axem siue lineam imaginatam, alio modo pro potentiis separatorum qui sunt in corde septentrionis, ut accipit Salomon in libro de umbris idearum, ubi ad litteram sic dicit: {O arctici manes ! O antarctici diuinitate propulsi ! cur tante nature nobilitas uidetur constringi specifico minerali ? } Iuxta quod debetis intelligere quod sunt quedam intelligentie extra ordinem gratie que tenent partem septentrionalem et dominantur a circulo arctico et sunt nobiliores. nature. Et sunt alie intelligentie que sunt meridionales que dominantur a polo mundi antarctico. Unde isti dant responsa in imaginibus mineralium, ut in idolis aliqui aureis, aliqui argenteis, aliqui stanneis, et sic de aliis. Idcirco dicebat Salomon, O arctici manes, id est, diabolici; {O antarctici diuinitate propulsi, cur tante nature nobilitas uidetur constringi specifico minerali ?} Circa istam partem est una breuis dubitatio utrum uidelicet isti poli moueantur uel sint immobiles et uidetur quod moueantur unica ratione. Moto toto et partes mouentur, sed poli mundi sunt partes celi, ergo non sunt immobiles sed mouentur. Maior huius rationis est nota, declaro minorem, quia moto celo non est dare in eo partem immobilem, ergo poli mundi mouentur et non quiescunt. Dico breuiter ad questionem quod poli mundi possunt considerari altero duorum modorum. Uno modo punctualiter et sic poli dicuntur immobiles et probatur, quia poli mundi sunt puncta axem terminantia. Sed puncta sunt indiuisibilia. Sed omne indiuisibile est immobile, ergo poli mundi prout sunt puncta terminantia axem siue lineam imaginatam sunt immobiles. Alio modo possunt considerari sub latitudine prout est circulus imaginatus et sic mouentur ut partes celi et sic soluitur ratio. Quanta ergo. In ista parte ut dicebatur duo concludit, et diuiditur ista pars in duas. Nam in prima concludit polorum distantiam et maximam solis declinationem esse equales. Et in secunda concludit distantiam tropici Cancri et circuli arctici esse duplam ad maximam solis declinationem. Secunda pars incipit ibi, Cum autem circulus. Prima pars posset diuidi sed non curo. Legatis totum simul. Et dicit quanta est maxima declinatio solis tantum distat polus mundi ad polum zodiaci quod sic potest demonstrari. Accipiatur, dicit ipse, colurussa qui distinguit solstitia qui transit per polos mundi et zodiaci. Cum igitur omnes quarte unius et eiusdem circuli sint equales, quarta huius coluri que est ab equinoctiali usque ad polum mundi erit equalis quarte eiusdem et quarta coluri que est a primo puncto Cancri usque ad polum zodiaci. Ergo concludit et dicit, Accepto ab illis communi arcu qui est a primo puncto Cancri usque ad polum mundi, residua erunt equalia, scilicet maxima solis declinatio et distantia poli mundi ad polum zodiaci. Est autem circulus. In ista parte concludit distantiam tropici Cancri et circuli arctici esse duplam ad maximam solis declinationem. Et posset ista pars diuidi, sed non curo. Legatis totum simul. Et dicit quod circulus arcticus distat equaliter a polo mundi secundum omnem sui partem. Patet quod pars coluri que est inter primum punctum Cancri et circulum arcticum fere est dupla ad maximam solis declinationem siue ad arcum eiusdem coluri que intercipitur inter circulum arcticum et polum antarcticum qui equalis est maxime declinationi solis. Cum iste colurus sicut alii circuli sit in sphera 360 gradus, quarta pars eius erit nonaginta. Cum igitur dicit ipse maxima solis declinatio secundum Ptolomeum sit uiginti tres gradus et quinquaginta unius minutorum et totidem graduum sit arcus interceptus inter arcticum circulum et polum arcticum. Sed omnia iuncta fere faciunt 48 graduum qui si subtrahantur a 90 gradibus, residuum erunt 42 gradus. Tantus est arcus coluri qui est inter primum punctum Cancri et circulum articum, et sic patet quod idem arcticus fere duplus est ad maximam solis declinationem, et hoc est quod dicit. Demonstrationem istam uideatis in sphera. Iuxta quod debetis intelligere quod Salomon in libro de umbris idearum concludit istam distantiam scilicet tropici Cancri et circuli arctici esse duplam ad maximam solis declinationem, ubi ad litteram sic dicit: Sicut distantia tropici stelle lune et poli arctici ad maximam declinationem uite celi dicitur esse dupla, sic Floron ad Asmitus est distantia in uirtute. Iuxta quod debetis intelligere quod inter istas intelligentias est dare ordinem nature quamuis non gratie. Ordo quidem nature est quo dignior est superior inferiori. Unde Floron fuit de hierarchia Cherubin et est spiritus nobilissime nature qui constringitur in speculo calibis maiori inuocatione. Hic uero nouit multa secreta28 nature. Hic uere fuit ille qui decepit regem Manfredum dicens, Uinces, non morieris, et illum Ferrariensem respondens ei, Caput tuum eleuabitur super omnes, et illum de Prouincia querens responsum utrum thesaurus esset in loco, qui respondens dicens, Uade, uade, inuenies thesaurum quod non deficiet in uita tua. Iste dixit sociis et abiit, et cum effoderet in cauerna montis reperiit quatuor uncias auri. Tenens in manu aduenit ruina et cooperuit eum et sic mortuus fuit. Socii iuerunt excoperiendo inuenerunt istum mortuum cum auro in manu et dixerunt, Recte dixit Floron quod habebis aurum quod non deficiet in uita tua. Unde caueatis ab eis quia ultima intentio ipsorum est in opprobrium domini nostri Iesu Christi decipere christianos. Notandum etc. In ista parte auctor tractat de zonis, et diuiditur ista pars in duas. Nam in prima tractat de quinque paralellis et in secunda de zonis. Secunda ibi, Notandum etiam quod quatuor. Dicit de ista parte quod est sciendum quod equinoctialis cum quatuor circulis minoribus dicuntur quinque paralelli, id est, equidistantes, non quia quantum distat primus a secundo tantum distat secundus a tertio, quia hoc est falsum ut prius patuit, sed quia quilibet duo circuli simul accepti secundum quamlibet sui partem equaliter distant adinuicem. Et dicitur paralellus equinoctialis, paralellus solstitii estiualis et paralellus solstitii hyemalis et paralellus arcticus et parallelus antarcticus. Iuxta quod debetis intelligere quod isti paralelli intellecti in firmamento distinguunt quinque zonas siue regiones in terra, et dicitur paralellus a para quod est iusta et lelle quod est mensura, unde paralellus iusta mensura. Notandum etiam quod quatuor paralelli. In ista parte tractat de zonis, et diuiditur ista pars in partes quatuor. Nam in prima ostendit quomodo isti paralelli quatuor distinguunt quinque zonas et in secunda hoc probat auctoritate Uirgilii. Et in tertia ostendit quomodo iste zone siue plage distinguuntur et que est habitabilis et que inhabitabilis auctoritate Ouidii, et in quarta exponit concludendo. Secunda ibi, Unde Uirgilius. Tertia ibi, Distinguuntur. Quarta ibi, Illa ergo zona etc. Dicit de prima parte quod est notandum quod quatuor paralelli minores scilicet duo tropici et paralellus arcticus et paralellus antarcticus distinguunt in celo quinque29 zonas siue regiones. Iuxta quod debetis intelligere quod iste quinque zone mundi solent distingui, quarum una in medio mundi sub equinoctiali, et illa dicitur torrida et inhabitabilis. Alie sunt due extreme zone que sunt sub polis mundi et sunt inhabitabiles pre nimio frigore, quia sol non calefacit partes illas, quia non accedit ad illas nisi a longe. Alie due zone medie dicuntur temperate ex calore zone torride et ex frigido frigidarum. Et hoc est quod dicebat Plato quod tres erant inhabitabiles et due habitabiles, sed istud non ab omnibus tenetur sed falsum credo esse quod omitto gratia breuitatis. Unde Uirgilius. In ista parte probat auctoritatem Uirgilii et dicit quod quinque zone tenent celum una quarum rubens sole rutilante et torrida zona semper ab igne. Iuxta quod debetis intelligere quod Plato Uirgilius et Ouidius fuerunt istius opinionis quod ista torrida zona esset inhabitabilis. Ptolomeus et Auicenna tenent contrarium, sed hic me non dilato quia intendo uobis generaliter disputare ubi uidebitis ueritatem istius dubitationis. Distinguuntur. In ista parte ostendit quomodo iste plage siue zone distinguuntur et que sit habitabilis et que inhabitabilis auctoritate Ouidii, et dicit quod distinguuntur iste zone siue plage terre dicte supposite predictis zonis in celo, ut dicit Ouidius, Totidemque plage tellure premuntur. Una quarum que media est inhabitabilis est propter nimium calorem, et frigus intensum tenet duas alias sicut natura locauit. Alie uero due sunt temperate ex frigido mixto cum calore. Circa istam partem debetis intelligere quod causa quare regio redditur inhabitabilis duplex est, scilicet essentialis et accidentalis: essentialis que prouenit ex habitudine compassionis terre ad celum, ut sunt loca sub polis mundi que loca sol oblique uel indirecte respicit, ideo inhabitabilia redduntur propter frigus, ut habetur in libro de natura locorum. Alia est causa accidentalis ut quandoque aliqua loca sunt sulfurea et incensa, et ideo hoc tangit philosophus in libro de proprietatibus elementorum. Sed posset queri quare quandoque sunt alique ciuitates castra et uille que aliquibus temporibus non possunt habitari et quandoque habitantur et cum magna sospitate gentium. Dicendum est quod omnis ciuitas castrum uel uilla habet ascendens sub quo fuit edificata, quod quidem ascendens se habet ad illam sicut anima ad corpus. Unde possibile est quod in reuolutionibus annorum mundi cum ascendente ciuitatis sit aliquis planetarum malorum qui facit pestilentiam in aere illius ciuitatis, aut dominus ascendentis sit cadens ab oriente impeditus, et sic possunt per multa tempora ista loca esse inhabitabilia. Et econuerso quandoque in reuolutionibus annorum mundi significator potest esse fortunatus, et sic potest illa ciuitas habitari. Unde fuit pestilentia in Romandiola duobus annis, si fuisset aliis duobus, multe ciuitates fuissent inhabitate. Illa ergo zona. In ista parte exponit ostendendo que sunt zone habitabiles et que inhabitabiles. Et diuiditur ista pars in tres. Nam in prima ponit torridam zonam esse inhabitabilem, et in secunda zonas que sunt sub polis, et in tertia ponit illas que sunt habitabiles. Secunda pars incipit ibi, Ille uero due zone. Tertia ibi, Ille autem due zone. Dicit de ista parte quod illa zona que est inter tropicos duos dicitur inhabitabilis propter nimium calorem solis qui semper mouetur super illam. Ille due zone etc. Dicit in ista parte quod ille due zone que sunt sub polis mundi inhabitabiles sunt propter nimiam frigiditatem, quia sol ab eis maxime mouetur. Similiter dicit ipse est intelligendum de plagis terre illis suppositis. Ille autem. In ista parte ostendit que sunt zone que habitantur et dicit quod ille due zone una quarum est posita inter tropicum estiualem et circulum arcticum, et alia que inter tropicum hyemalem et circulum antarcticum habitantur et sunt temperate a caliditate torride zone que existit inter duos tropicos et a frigiditate zonarum extremarum que sunt circa polos. Idem est intelligendum de plagis terre illis suppositis, et hoc est quod dicit. Circa istam partem debetis intelligere quod dicit sicut Hermes in libro suo de proprietatibus locorum, ubi dicit de zona habitabili que est nobis occulta. Et diuiditur in tres partes scilicet Asiam, Africam et Europam: Asia a septentrione per occidentem usque ad meridiem, Europa ab occidente usque ad septentrionem, Africa a meridie usque ad occidentem extenditur. In Asia uero est paradisus terrestris omni amenitate fulcitus, in quo est lignum uite, et qui comedit de tali fructu in statu immortalitatis permanet. In eo uero est fons qui diuiditur in quatuor flumina, que sunt Ieon, Syon, Tigris et Eufrates. Post Paradisum est India que habet 44 regiones et multos populos. Sunt ibi montes altissimi quorum cacumina tangunt ethera. Sunt ibi homines duorum cubitorum qui preliantur quotidie contra grues, in tertio anno pariunt et in octauo senescunt. Sunt ibi homines qui dicuntur Macrobias qui sunt decem cubitorum qui prelium habent contra griphos. Sunt Agraras et Baracinos qui amore alterius uite proiiciunt se in ignem. Sunt alii qui patres mactant senio detentos, qui eorum carnem parant ad epulandum et impius dicitur qui hoc facere negat. Sunt autem alii qui pisces crudos comedunt et mare salsum bibunt. Sunt ibi quedam monstra que bestiis similantur, ut qui uulsas habent plantas et septem digitos in pede. Sunt ibi Monoculi et Arimaspi et Ciclopes qui tantum unum pedem habent et ambulant, qui cum iacent in terra cooperiunt se planta pedis. Sunt ibi aliqui qui habent canina capita et ungues ad humeros et uestes pecudum et latratus canum. Sunt ibi femine que quinquies pariunt uelut caninum partum habent. Sunt alii absque capite quibus oculi sunt in humeris, pro naso et ore duo foramina in pectore, setas habent ut bestie. Sunt alii iuxta fontes Gagatos qui uiuunt solo odore cuiusdam pomi, qui si longe uadunt portant pomum, et si fetidum odorem trahunt, statim moriuntur. Multa alia ponit que hic non habent locum ponendi: hoc teneatis gratia breuitatis. Signorum autem ortus et occasus. Hec est tertia pars principalis istius tractatus in qua primo auctor inducit duplicem ortum et occasum signorum et in secunda prosequitur. Secunda ibi, Est igitur ortus etc. Dicit de ista parte, ortus et occasus signorum accipitur duobus modis scilicet quantum ad poetas et quantum ad astrologos. Circa istam partem debetis intelligere, ut dicit Alchindus in libro de motu diurno quod triplex est ortus signorum, scilicet ortus rationis, ortus ablationis paupertatis, et ortus figurationis. Iuxta quod debetis intelligere quod ortum rationis appellat cum in ascendente fuerit aliquod signorum que dicuntur humana siue4 rationabilia, ut sunt Gemini, Uirgo et medietas prima Sagittarii. Unde cum aliquod istorum fuerit in ascendente, erit tunc natus rationabilis, et eo fortius si dominus ipsius non fuerit impeditus. Unde dicit Alcmeon in suo libro de unitate secreti, ubi ad litteram sic dicit, Cum nati ascendens erit signum aliquod humanorum et eius dominus fortis in esse recte censetur filius rationis, ut si aliquis haberet Geminos pro ascendente et Mercurius in ipso, haberet rationalitatem et scientias liberales, ut dicit Zeel in libro de natura nati, In Geminis Mercurio ascendente inerit nato scientiarum series habitus rationis. Hoc idem facit in angulis si illuminat sagittantem, id est, Sagittarium. Hoc idem dicit Hermes primo de speculis et de luce. Ablationis ortum uocat ut cum in ascendente erit aliqua de domibus Iouis ut puta Sagittarium aut Pisces. Nam si aliquod istorum fuerit in oriente, raro natus detinebitur paupertate, ut dicit Almansor in suis Aforismis, Numquam erit pauper et inops cuius dominus natus fuerit Iuppiter. Et Ptolemeus in Centiloquio, Uix aut nunquam erit quin cuius ascendens fuerit Uirgo aut Piscis non fit occasio dominii seu regni. Ortum figurationis uocant actationem uel aptationem celi ad imagines faciendas, ut si quis uoluerit aliquas imagines operari, oportet quod sub ascendente sue natiuitatis aut interrogationis ipsius perficiatur. Exempli gratia, si quis uellet facere imaginem in qua uellet responsum ab aliquo spiritu, oportet ut ascendat cor septentrionis seu Cancer quod est ascendens necromanticorum et aptare lunam et Saturnum et reliqua, ut dicitur in libro de mineralibus constellatis, et in talibus oportet ut fiant sub ascendente nati. Sed in imaginibus Thebit habetur quot sunt imagines que hic necessario requiruntur. Circa istam partem debetis duo breuia intelligere, quod Pliades dicitur a pluralitate, quia plures, et sunt in decimo gradu Tauri sub quo ciuitas Bononie fuit edificata, et ciuitas Senarum iudicio meo in quibus euenit tanta nouitas, ut dixi uobis, et ueniet adhuc dum Saturnus est in Tauro, cui deus sua potentia resistere dignetur. Sequitur de ortu et occasu signorum prout sumunt astronomi. Idcirco dic9 quod omnis oppositio per respectum dicitur esse mala. Alio modo dicitur4 seu sumitur necromantice, ut accipit ipsam Hipparcus in libro de rebus ubi ad litteram sic dicit: Remota sit ab elementis, idcirco dignior est oppositio crucialis. In ista parte debetis intelligere quod spiritus qui sunt extra ordinem gratie aliqui tenent elementa et aliqui sunt in elemento ignis, aliqui in elemento aeris, aliqui in elemento terre. Illi qui sunt in igne aliquando inflammant aerem horribili flamine, ut uidetur quasi columna ignea moueri de celo. Et hoc apparet in exercitu de nocte cum prelium ordinatur, quia demones stant ad recipiendum animas, idcirco maximum periculum est pro anima mori in prelio campestri nisi pugna sit pro fide Christi. Aliqui tenent aerem, ut quandoque uidetis nubes terribiles subito in aere apparere que apparent in similitudine animalium ut leonum serpentum draconum44 et sic de aliis. Aliquando uidetis uolutionem siue circulatio nem pulueris in aere eleuari. Alii tenent terram et hi uadunt quandoque in forma peregrinorum et in forma pauperum et quandoque mulieris fatue, et mittunt discordias inter gentes. Quandoque uadunt de nocte ut aliquotiens audietis horribiles clamores, in quibus clamoribus uidetur quod infinita coria sicca trahantur per terram. Unde cum talia apparent in ciuitate raro fallit quin in illis nouitates et detrimenta contingant. Unde cum dicit Hipparcus quod cum remota sit ab elementis, id est, isti spiritus elementares qui sunt de minori hierarchia, idcirco nobilior est oppositio crucialis scilicet spiritus qui sunt in oriente, occidente, septentrione et meridie, quorum proprietates hic taceo, cum non sit locus. Notandum igitur quod ortus uel occasus. Notandum autem quod illis quorum zenith. Zenith sumitur duobus modis. Unos modo sumitur pro angulo medii celi, ut accipit Zeel in libro de natura nati, ubi sic dicit ad litteram: Cum Mars in zenith fuerit et dominans orienti, nato influit dignitatem ipsam cum crudelitatis habitu possidendo. Iuxta quod debetis intelligere quod cum Mars fuerit dominus ascendentis et fuerit in angulo celi fortunatus, dat potentiam et dignitatem ipsis utendo cum impietate et crudelitate maxima, et nisi respiciatur ab aliquo planeta beniuolo, cito natus finiet dignitatem domini, ut patuit in domino Ioanne Uenibene qui tribus annis Esculanis fuit cum crudelitate maxima dominatus, postea expulsus, deinde fuit mortuus extra terram. Unde semper Mars in tali dispositione dat dignitatem cum crudelitate, que dici potest infortunium potius quam fortunium, ut dicit Hermes primo de speculis et luce ubi sic dicit ad litteram: Cum Mars fuerit in 10, id est, in decima domo, dominus ascendentis dat nato dignitatem et potentiam quibus cum iniuria et crudelitate utetur; hoc uero infortunium dicitur potius quam fortuna. Alio modo sumitur zenith pro hierarchia separatorum excellentioris nature, ut accipit Hipparcus in libro de uinculo spiritus, ubi dicit ita ad litteram: O admiranda zenith et natura deifica occulta oculis humanorum, quamuis a uestra specie ordos gratie sit ablatus, tamen nature ordinis theos in uobis posuit principatum. Imaginetur etiam circulus etc. Clima sumitur dupliciter, scilicet astrologice et necromantice: astrologice ut hic accipitur, necromantice ut accipit Zoroastes qui fuit primus magice artis inuentor, ubi ita dicit ad litteram: Clima sunt etiam admiranda que cum carne mortuorum et humano sanguine fideliter dant responsa. Iuxta quod debetis intelligere quod isti quatuor spiritus magne uirtutis qui stant in cruciatis locis, scilicet in oriente occidente meridie et septentrione, quorum nomina sunt ista, Oriens, Amaymon, Paymon et Egim, qui spiritus sunt de maiori hierarchia et habent unusquisque sub se 25 legiones spirituum. Unde isti propter nobilem ipsorum naturam appetunt sacrificia ex sanguine humanorum et carne similiter hominis mortui uel gatti. Sed ars ista Zoroastis non potest fieri sine magno periculo, ieiuniis et orationibus, et omnibus que sunt contra fidem nostram. Unde cum poniturs sanguis humanus in concha enea tales facta inuocatione ueniunt, et hi spiritus uocantur climata, quia sicut clima est eleuatio, sic hi spiritus sunt super omnes spiritus eleuati. Non fuerunt climata nisi septem ratione septem planetarum eo quod unusquisque planeta dominatur suo climati. Nam Saturnus dominatur in primo, Iuppiter in secundo, Mars in tertio, sol in quarto, Uenus in quinto, Mercurius in sexto, luna in septimo. Et gentes habitantes in climate sequuntur naturam planete dominantis. De hac materia superius dixi uobis, ideo replicare non intendo. Notandum quod sol habet unicum circulum. Unde quando uidetis planetam in auge uel ascendente fortunatum et sit significator in natiuitate et luna in eodem gradu cum ipso, iudicate natum esse famosum sicut sunt reges et quod nullus preteribit eius mandata. Et dicit Almansor in Aforismis, ubi ita dicit ad litteram: Famosi et tamquam reges et quorum mandata non pretereunt sunt quorum Iuppiter et luna fuerunt in eodem gradu ascendentes ad augem suam. Quilibet autem planeta etc. Circa istam partem debetis plura intelligere: prima quod caput et cauda non sunt stelle quemadmodum est draco, sicut dicunt aliqui ignorantes, sed sunt intersectiones circulorum, scilicet equantis et deferentis, et he intersectiones dicuntur nodi et mouentur tribus minutis die qualibet naturali et ii secundis peruerse ab Ariete in Pisce et a Pisce in Aquario etc. Et operantur in mundo ut alii planete, quia natura capitis componitur ex complexione Iouis et Ueneris, cauda uero ex natura Martis et Saturni. Unde caput dat in natiuitate regnum et fortunam, si fuerit in sui exaltatione, scilicet in tertio gradu Geminorum. Dico si est in oriente uel in angulo celi. Cauda uero dat totum contrarium, scilicet uilitatem et malum. Et si coniungitur cum domino ascendentis, diminuit tertiam partem uite, et plus nocet inferioribus planetis quam superioribus. Hoc autem intelligatis cum fuerit in malo signo. Sed si fuerit in exaltatione sua, scilicet in Sagittario, non minuit, immo auget, sicut dicam uobis in scripto supra librum de principiis, ubi magis habet locum. Aliud scire debetis quod iste intersecationes circulorum multas proprietates habent occultas nature. Nam dicit Astafon in libro de mineralibus constellatis, ubi ita dicit ad litteram: O quanta est uirtus intersecationibus circulorum que occulta est sensibus humanis Diacodinis si non tactu corporis mortui in aqua cum fuerit in Sagittario, nam quidam spiritus ueniunt ad responsa. Iuxta quod ut intelligatis quod cum caput draconis fuerit in Sagittario et ponatur in aqua quidam lapis qui Diacodius dicitur, naturaliter spiritus ueniunt ad dandum responsa, et iste lapis habet mirabilem latentiam naturalem, quod si tangit corpus mortui hominis, amittit istam proprietatem quam non amittit si tangit corpus alterius mortui animalis. Adhuc scire debetis quod cum caput fuerit in Sagittario coniunctum cum Ioue in medio celi et luna iuerit ad eum, uel si separata fuerit ab eo et iuerit ad dominum ascendentis et si dominus ascendentis ad Iouem, quicquid petitur ab eo obtinebitur, ut dicit Almansor in suis Aforismis, ubi sic dicit ad litteram: Si quis postulauerit aliquid ab eo existente capite in medio celi cum Ioue et luna eunte ad eum, implebit ei id, uel separata ab eo iueritque ad dominum ascendentis. Et si dominus ascendentis iuerit ad Iouem, non preteribit quin breuiter adipiscatur quesitum. Sed quomodo talis propositio debet intelligi dicam in scripto supra librum de principiis. Aliud scire debetis quod arcus sumitur tripliciter, scilicet astrologice, necromantice et chiromantice. Astrologice, ut hic auctor, et Alchindus in libro de motu diurno ubi sic dicit ad litteram: Ab exaltatione solis usque ad occasum dicitur arcus borealis, a casu usque in finem Piscium australis dicitur, et isti duo arcus materia sunt rebus. Ut intelligatis dictum Alchindi, uacat occasum eius in Libra et arcum ab Ariete usque ad Libram. Unde ut intelligatis uos iuuenes sciendum est quod exaltatio solis est Aries et casus eius est Libra, unde ab Ariete usque ad Libram dicitur arcus septentrionalis, a Libra usque ad finem Piscium dicitur australis. Et hi duo arcus sunt materia rebus, scilicet totus circulus zodiacus informatus ex radiis solaribus et aliorum planetarum eo quod iste zodiacus uirtute continet elementa. Secundo necromantice, ut Salomon in libro de umbris idearum, ubi ita ad litteram dicit: Arcus septentrionales nobilitate cito ueniunt ad responsa et operantur mirabilia nutu dei. Ut intelligatis, isti demones qui sunt in septentrione dicuntur septentrionales et habent nobilem naturam, sciunt enim secreta elementorum mundi. Et tanta est istorum nobilitas quod cum homo nobilis nature eos inuocat parua inuocatione statim ueniunt ad responsa. Et hi sunt qui stant libenter in domibus nobilium et loquuntur domestice cum familia, id est seruiunt libenter sine lesione. Et quandoque in domibus usurariorum et uilium personarum proiiciunt lapides et stercora et reuoluunt parapsides et pannos de camera et de nocte pauide et terribiles uoces suspirando emittunt. Tertio modo chiromantice, ut accipit Abliton in sua chiromantia, ubi ita dicit ad litteram: Cum arcus in chiros fuerit, hoc esse crede a natura celi. Ut intelligatis, chiromantia a chiros grece quod est manus, ut cum arcus, id est, linea erit a natura in manibus significat effectus uenturos in creatura propter planetam illam lineam imprimentem in manu in principio generationis. Ex hoc potestis uidere quod statim cum creatura humana exit de utero, quod in manibus signa habet a natura impressa. Sed multa signa sunt facta in manibus per accidens, scilicet ex constrictione manuum uel ex consuetudine alicuius artis. Unde cum uolueris signa naturalia habere, oportet ut manus ponatur in aqua calida et tunc signa per accidens resoluuntur, naturalia autem remanent. Unde planete non tantum in manibus faciunt uerum etiam in toto corpore. Nam Mars in ascendente facit signum in facie, ut dicit Ptolomeus in Centiloquio. Cum autem sol sit maior. Quia sicut terra est fex aliorum elementorum, ita luna est fex omnium celestium. Et de ista umbra lune quesitum fuit a quodam spiritu qui uocatur Floron, que esset illa umbra, qui sic ait: Ut terra terra est, sic idea humiditatum est luna. Si totam umbram habueris, te non decipiet sicut umbra. Iuxta quod, ut intelligatis, scire debetis quod sicut terra est terra, id est, fex, sic idea humiditatum, id est, luna, est fex, scilicet celestium. Et ex hoc denotat grossitiem illius partis non illuminate. Si totam umbram habueris, te non decipiet sicut umbra. Ut intelligatis, debetis scire quod cum luna est plena, tota illa umbra uidetur in plenilunio, spiritus a natura dant responsa nec decipiunt sicut quando fit experimentum ad inueniendum furtum cum puero uirgine in corpore polito, sicut in ense, speculo, crystallo uel ungue, ubi est deceptio magna. De eclipsi autem notate quod quando uideritis ipsam esse uniuersalem iudicate grandes effectus in terra siue in mundo et specialiter in illis ciuitatibus que habuerunt in edificatione illud signum pro ascendente in quo fuerit eclipsis et precipue solis. Si uero fuerit particularis, iudicate significata remisse nec faciatis sicut unus qui dicebat mundum terminari eo quod uidit mediam solis partem obscuratam et guttas aliquas sanguineas de cometa exire et pluere super terram. Nec uidebat quomodo sanguis poterat de aere pluere, quod potest esse ex cometa Martis inspissante aquam, decoquente ipsam, et ex calido imprimente aliquam ibi rubedinem ad modum sanguinis. Et hoc bene designat in mundo horribiles nouitates et effusionem sanguinis humani. Cum autem luna fuerit in capite. In ista parte quarta et ultima tractat de quadam non naturali sed miraculosa eclipsi et dicit quod ex predictis est manifestum quod cum eclipsis esset in passione Christi et eadem passio fuit in plenilunio, illa non fuit naturalis sed miraculosa et contra naturam, quia eclipsis solis in nouilunio, scilicet in coniunctione uel circa contingere oportet naturaliter. Propter hoc, dicit ipse, legitur Dionysium Ariopagitam dixisse, Aut deus nature patitur, aut mundi machina dissoluitur. Circa istam partem ultimam scire debetis quod aliqui infideles dicunt quod istum uerbum debet intelligi non de deo uero sed de deo qui est dictus deus per gratiam supercelestium corporum, sicut dicit Zoroastes in libro de dominio quartarum octaue sphere, ubi ita dicit ad litteram: Ex dominio quartarum octaue sphere et ex uirtute incuborum et succuborum oriuntur homines diuinitate fulciti qui mutant leges et adducunt nouas, ut quorum obitu celum compatitur eo quod unusquisque theos dicitur in natura. Nam secundum ipsum omnis quarta octaue sphere dominatur 1278 milibus annis, et leges que incipiunt in prima quarta terminantur cum alia incipit dominari, sicut fuit lex Moysi terminata per legem Christi, et nostra secundum istum modum terminaretur per antichristum. Unde ista bestia Zoroastes et aliqui eum sequentes dicunt quod Christus fuit ortus in dominio istarum quartarum ex uirtute incuborum et succuborum, de quibus supra dixi uobis quod horribile mihi uidetur scribere ista uerba. Et sic in morte sua fuit eclipsis et alia mirabilia. Sed cum hoc isti dicant de dominio quartarum et nihil probent et uerba eorum uana sunt et melancholica et contra ueritatem sancte fidei reuerende, quia Christus dominus noster non fuit unus de illis diis per influxum celestium corporum et incuborum et succuborum, immo uere filius dei unius uiui qui uenit in uirginem gloriosam ut humanum genus ex manibus retraheret inimici. Et quod uere sit filius dei et non factus a natura celestium, immo nature celestis factor, apparet nobis per multa. Primo per tres magos qui erant maiores astrologi mundi et sciebant uniuersa naturae secreta. Uoluerunt ipsum tamquam dei filium et regem adorare, uidentes in stella que eis apparuit cum quadam cruce puerum coronatum. Sibylla preterea et Octauianus in ortu Christi uiderunt solem auro coronatum. Preterea post eius incarnationem nunquam fuit inuoluntaria corporum transportatio a malignis spiritibus sicut primo. Aliud ualde mirabile est quod dicit Floron qui est spiritus cuiusdam nature nobilissime qui fuit de hierarchia cherubin interrogatus de Christo respondidit his uerbis: Carnem sumpsit humanam ut per ipsum saluaretur omnis caro. Sibylla dixit: Cum rumpetur fons olei, nascetur saluator mundi. Et hoc de aduentu dicit. Et loquens de eius iudicio quando debet per ignem seculum iudicare, ubi sic dicit ad litteram: Et ueniet in conspectu agni, id est, Christi, abominatio peccatorum et ultionis appetitus et descendens ignis terribilis qui uniuersa creatur a usque ad ethera concremabit et non eri ultra solare luminare nec iubar nec montes aut colles nec hominum habitatio erit in terris, sed descendet uox tube terribilis aduocans omnes ut ueniant in examen. Adhuc est aliud signum quod Iudei propter peccatum numquam celum aspiciunt et post mortem Christi omnes homines Iudei ut mulieres menstrua patiuntur nec a deo a morte illa citra potuerunt aliquam gratiam obtinere nec habent proprias mansiones. Unde exponatis aut deus nature et non factus a natura celestium, ut dicunt isti simplices ignorantes. Circa hanc ultimam partem est una dubitatio, utrum eclipsis que fuit in passione Christi fuisset naturalis aut miraculosa, et uidetur quod nec naturalis nec miraculosa.84 Non potest dici quod naturalis, quia naturalis eclipsis solis fit in nouilunio. Sed Christus passus fuit in plenilunio, quia luna erat in 10 gradu Libre, sol uero in 10 gradu Arietis, ut est notum, quare non fuit solis obscuratio naturalis. Sed nec miraculosa. Ad generationem siue contingentiam eclipsis in plenilunio sequeretur mutatio celestium uel subuersio. Sed causa uniuersali subuersa et immutata peruertitur et mutatur uniuersaliter causatum. Cum ergo ordo celestis sit uniuersalis causa istorum inferiorum, cum omnia inferiora non fuerint tunc submersa nec etiam immutata, uidetur quod nec illa superiora, ergo eclipsis solis in morte Christi non fuit miraculosa. Preterea quod deus non potest facere, illud non potest fieri aliquo modo. Sed deus non potest facere contra rationes quas rebus nature inseruit nec contra seipsum, quare etc. Huius rationis maior est nota. Declaratur minor per Augustinum dicentem quod non facit contra rationes quas rebus inseruit sicut nec contra seipsum. Quare uidetur quod illa eclipsis non fuit miraculosa. In contrarium uidetur Dionysius et similiter multi alii philosophi et similiter ueritas manifesta. Unde dico quod de ipsa obscuritate multe fuerunt opiniones. Aliqui dicunt quod ipsa obscuritas fuit ex interpositione alicuiusdam comete que uocatur milex et est ex complexione Ueneris et circuit 12 signa et cum apparet insurgunt mutantes leges et nocet regibus et potentibus cum insurgit. Unde ista interposita fuit inter solem et lunam et sic fecit solem obscurari. Sed obscurato sole sic luna per consequens fuit obscurata, quia luna non nisi a sole lumen habet. Sed quod isti dicunt est falsum propter duo et contradicunt sibi ipsis. Primo, si quantum quanto addatur, totum quod est fiet maius. Sed addere lucidum lucido est illuminare et non obscurare. Sed cometa illa est clara lucida et subtilis, quia est aer aliqualiter inflammatus. Dato quod fuisset unita cum sole, fuisset sol magis splendidus et non obscuratus. Preterea nulla cometa est in tanta altitudine quod possit prohibere radios solares ad lunam transmitti eo quod ipsi efficiuntur in infima aeris regione, quare similiter est de eis sicut de nubibus eleuatis que non eleuantur nisi circa per spatium miliaris, ut dicit Albumasar, quare etc. Alii dicunt quod illa eclipsis fuit facta in Hierusalem uirtute elitropie. Elitropia est quidam lapis, ut superius dixi uobis, uiridis et habet guttas sanguineas. Si ponatur in concha aque plena ita quod sol tangat ipsum lapidem, eleuantur statim uapores et obscurant statim orizontem in illa ciuitate. Iste lapis uulgariter dicitur orfanella que reddit hominem inuisibilem. Et si secum iungatur herba que dicitur elitropia, non accipit aspectum hominum ut portans eum non potest uideri, sicut aliqui dicunt. Sed sicut magnes, id est, calamita, habet proprietatem attrahendi ferrum, sic elitropia habet proprietatem ammouendi et fugandi hominum oculos a gestante ut non uideatur. Sed isti qui dicunt quod eclipsis fuit facta uirtute elitropie false dicunt, quia obscuritas que fit per elitropiam non fit nisi in una ciuitate, sed eclipsis in morte Christi fuit uniuersalis per mundum in eadem hora que fuit in Hierusalem. Alii dicunt quod illa eclipsis fuit interpositione Ueneris et Mercurii qui uadunt semper cum sole. Sed dictum est impossibile, nam Uenus et Mercurius non possunt eclipsare solem, ut dicit Mesalach in libro de causis orbium: Uenus et Mercurius cum sunt sub sole in uno gradu in longitudine, sunt longiores quam esse possunt in latitudine. Preterea, si Uenus et Mercurius possent solem obscurare, omni mense solis esset eclipsis, cum omni mense Mercurius cum sole iungatur in uno gradu. Immo dico quod si sol in morte Christi esset obscuratus ex interpositione Ueneris et Mercurii, fuisset utique miraculum magnum et preter naturam, quia naturalis circulorum motus fuisset mutatus, eo quod quinque planete declinant a linea illa ecliptica nec uadunt sub ea precipue Uenus et Mercurius, quia si mouerentur sub ipsa, possent solem obscurare siue eclipsare. Hoc autem est impossibile, quare et primum. Dico ergo ad questionem quod illa eclipsis in morte Christi miraculosa fuit et preter naturam et solum ex diuina potentia absoluta, quia deus quando uult potest ordinem mutare nature. Uelle et posse conuertuntur in ipso. Et quod miraculosa fuit ostendo tibi triplici signo, scilicet ratione temporis, loci et repugnatione. Ratione temporis in quo fuerit, scilicet in maiori distantia que posset esse inter lunam et solem, uidelicet in oppositione, quia sol erat in decimo gradu Arietis et luna in decimo gradu Libre, nec poterat inter solem et luna maior esse distantia. Ratione loci, quia omnis naturalis eclipsis incipere debet ab occidente propter naturalem lune motum, ista incepit ab oriente. Ratione repugnantie, quia pars prius obscurata non fuit prius aliis illuminata, sicut debet secundum naturam. Et propter alia multa potest ostendi, sed hec sufficiant. Unde ad formam rationis, ad primam cum dicitur quod non erat naturalis, dico quod fuit naturalis, scilicet facta uirtute naturantis et fuit preter naturam. Ad aliam cum dicitur quod facta subuersione cause94 uniuersalis etc., dico quod duplex est causa uniuersalis, scilicet propria siue prima et secunda. Dico quod deus est causa prima et propria uniuersalis, celum est causa uniuersalis secunda. Unde omnis causa primaria plus est influens super suum causatum quam secunda uniuersalis causa. Sed deus est causa omnium naturalis prima. Subuersa influentia cause secundarie potest remanere influentia prima supra causatum. Ergo deus potuit facere inferiora stare in proprio esse mutatis et subuersis orbibus corporum superiorum. Ad tertiam rationem dico quod quamuis Augustinus dicat quod deus non facit contra rationes quas rebus inseruit etc., dico quod uerum est nisi ordine gratie superioris utatur quod est miraculum, quia tunc creata omnia mutant ordines et obediunt creatori, cui sit honor et gloria in eternum. Si in hoc meo scripto et in omnibus aliis inueniuntur aliqua non bene dicta, ipsa omnia correctioni sacrosancte romane ecclesie et me ipsum submitto. Qui me legit, intelligat et benedicat dominum qui mihi tribuit intellectum, eo quod uetera transiuerunt et innouata sunt omnia. Cicchi Esculani in Spheram enarratio feliciter explicit.