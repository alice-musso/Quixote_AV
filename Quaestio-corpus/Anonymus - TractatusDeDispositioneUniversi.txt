Unde prima in qua Sancta Ecclesia credit solem fuisse creatum uocatur Aries. Nam aries est unum animal per quod totum dimidium annum consuetum est iacere in uno latere et in alio dimidio anno in alio, ita quod sic iacendo distinguit annum in duas partes equales, scilicet in diem artificialem et noctem, tunc enim dies artificialis est equalis nocti. Propter talem similitudinem illa pars zodiaci potest uocari Aries. Sequens autem pars uocatur Taurus propter hoc quod quando sol est in illa parte zodiaci tunc sunt labores taurorum, nam tunc terra est arabilis et apta ut operetur et ad hoc ut plurimum assunt labores taurorum. Deinde tertia pars uocatur Gemini quia quando sol est in illa parte zodiaci tunc geminantur et multiplicantur aues et animalia. Quarta autem pars zodiaci uocatur Cancer, nam quando sol uenit ad illam partem zodiaci non potest magis ascendere et tunc retrograditur sol econuerso descendendo sicut prius ascendebat, et quia cancer est animal retrogradus illa pars zodiaci uocatus est Cancer. Quinta autem pars zodiaci uocatur Leo, nam sicut leo est unum animal fortius in anteriori parte quam in posteriori, sic sol quando prius intrat illam partem zodiaci fortius irradiat quam quando sol exit illam partem zodiaci, et propter talem similitudinem illa pars zodiaci potest uocari Leo. Sexta autem pars zodiaci uocatur Uirgo, nam sicut uirgo est sterilis permanens sine fructu, sic sol existens in illo signo suo calore humorem terre consumit et sic uirginem, id est, sterilem facit. Alia pars uocatur Libra, nam sicut libra est instrumentum ponderandi, sic sol existens in illo signo facit equalitatem dierum artificialium et noctium ita quod ponderat equaliter diem artificialemque noctem. Octaua pars zodiaci uocatur Scorpio, nam sicut scorpio est animal pungitiuum cum cauda, sic sol existens in illo signo minus calefacit aerem et sic aer infrigidatur et sua frigiditate pungit corpora uiuentia, quia inuenit ea disoluta per poros propter calorem precedentem. Nona autem pars uocatur Sagitarius quia sicut sagitarius sagitas de faretra emittit, sic sol existens in illa parte zodiaci ad nos mittit tamquam sagitas ymbres et niues. Decima autem pars uocatur Capricornus, nam sicut capricornus est unum animal quod consuetum est ascendere arbores et uites, sic sol existens in illa parte zodiaci iterum incipit ascendere magis super nos, unde cum sol est ibi tunc est solstitium yemale. Undecima pars zodiaci uocatur Aquarius quia cum sol est ibi tunc nubes condensantur et fiunt pluuie et multarum aquarum generationes. Duodecima seu ultima pars zodiaci uocatur Pisces quia cum sol est ibi tunc est piscium generatio. Utrum autem sub equinoctiali possit esse habitatio siue inter duos tropicos, puta tropicum Cancri et tropicum Capricorni, uidebitur in questione nam credo quod autor quantum ad hoc dicit non esse uerum. Notandum est quod {...} talis argumentatio non ualeat potest etiam declarari in aliis. Unde dico quod est possibile duas umbras esse equales et quod simul incipiant corrumpi et in qualibet parte talis corruptionis de una est plus corruptionis quam de alia, et tamen in fine hore ambe sunt primo corrupte complete et non una citius quam alia. Unde si essent due uirge equales erecte in aliqua superficie plana obiecte duobus corporibus luminosis, tunc ille uirge causarent umbras omnes equales. Sit ergo una illarum uirgarum a et alia b, et incipiant illa duo corpora luminosa ascendere usque zenith harum uirgarum eque uelociter sic quod in fine eiusdem hore super quamlibet istarum uirgarum sit perpendiculare unum istorum corporum luminosorum. Et tunc hoc ponetur quod in hora ascensus istorum corporum luminosorum b uirga decrescat sic quod in fine hore diminuta sit usque ad medietatem, et a uirga maneat sicut erat. In isto casu iste duo umbre simul incipiunt corrumpi propter motum corporum 4. luminosorum super eas, et per totam horam plus est corruptum de umbra b quam de umbra a. Est enim ibi duplex causa corruptionis umbre scilicet decurtatio uirge b et motus luminosi. Ex altera autem parte est solum simplex causa corruptionis scilicet motus luminosi. Et tamen ille umbre eque cito sunt corrupte complete et non una citius quam alia scilicet in primo tempori in quo quelibet istarum uirgarum habeant super se perpendiculariter unum de predictis corporibus luminosis. Istud idem adhuc potest declarari in alio. Nam possibile est quod duo spatia equalia simul incipiunt esse pertransita complete ab eisdem et tamen continue de uno istorum spatiorum plus erat pertransitum a Platone quam de reliquo erat pertransitum a Sorte. Patet hoc posito quod Plato et Sor precise ambiant per sex dies in quarum prima Plato pertranseat tres leucas cum dimidia et in 2a tantum et in 3a tantum et sic de aliis, et Sor in prima die uero pertranseat nisi unam leucam, in 2a duo, et in 3a tres, et in 4a quatuor, et in 5a quinque, et in 6a sex. In fine sexte et a quolibet istorum sunt pertransite uiginti leuce cum una, et tamen in quolibet instanti intrinseco predictorum dierum Plato habuit ante et plura erat ante pertransitum a Platone quam a Sorte, et eque cito inceperunt moueri. Tertio hoc idem patet posito quod licet duo spatia equalia de quorum in prima parte proportionali eiusdem hore Sor iterum pertransiret de residuo unam mediam et Plato de suo residuo iterum unam tertiam. Et sic consequenter et in fine hore quilibet istorum pertransuasset primo suum spatium tantum complere et eque cito inceperunt ea pertransiri. Et tamen in quolibet instanti intrinseco hore illius plus est pertransitum a Sorte de suo spatio quam a Platone de suo. Ex hiis patet quod talis argumentatio non ualet de qua dicit autor in littera. Ulterius est notandum quod inequalitas sumitur secundum motum medium solis et motum uerum, et quid unumquodque sit habet uideri ex Theoricis. Sed dices, Ad quid est utile scire inequalitatem dierum naturalium ? Dico quod est utile ad operationes tabularum de motibus et finaliter ad habendum figuras certas que continguntur propter diuersas coniunctiones solis et lune et aliorum planetarum. Quia tales motus mensuramus tempore, quia tempus est mensura motus et per cognitionem mensure, puta temporum et dierum, deueniemus in cognitionem mensurati, puta motus, et per consequens in cognitionem locorum planetarum in quocumque orizonte {...} a quo denominatur tota spera ecentrica ab astronomis et etiam ab autore, et ideo sumitur pars pro toto, circulus pro orbe. Tamen aliqui dicunt esse anulum magnum, quod non credo propter motum augis solis et propter latitudinem que per anulum saluari non posset. Et hoc maxime apparet esse falsum in luna de motu capitis et caude, sicut debet uideri in theoricis planetarum.