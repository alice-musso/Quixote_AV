Generaliter igitur intelligendum, quod animalia habentia motum non participant motum localem nisi per sensum, quia non mouentur, nisi quando fit apprehensio delectabilis uel tristis alicuius; et ideo secundum quod percipiunt delectabile uel triste, ita mouentur. Cum igitur imperfectissima animalium non habeant sensum nisi tactum et gustum, secundum quod est quidam tactus, et habent appetitum confusum causatum a delectabilibus tactus, sequitur necessario, quod ipsa non mouentur nisi motu dilatationis et constrictionis in eodem loco manentia. Et causa huius est, quod tactus non sentit rem nisi per medium intrinsecum nec sentit aliquid tangibilium nisi coniunctum sibi per substantiam, ita quod ultimum eius quod sentitur, sit simul cum ultimo eius quod sentit. Cum igitur non sit motus localis animalium propter aliud, nisi quatenus animal motum coniungatur delectabili per sensum, non potest esse motus de loco ad locum in animali, quod non apprehendit delectabile uel triste nisi in eodem loco coniunctum sibi. Sed in eodem loco ad delectabile coniunctum sibi dilatatur et a tristabili coniuncto sibi retrahitur per constrictionem. Et huiusmodi animalia sunt adhaerentia locis suis immobiliter, et sunt quaedam ostrea et conchylia. Et ideo, quia propter immobilitatem a loco conueniunt cum plantis et propter motum in loco, non ad locum, conueniunt cum animalibus, media esse dicuntur inter plantam et animal, quod mouetur de loco ad locum. Amplius, haec animalia necesse est habere os inferius, et ea quae inferius sunt in aliis animalibus, oportet in ipso esse superius. Cum enim in omni animali necesse sit nutrimentum accipere, oportet esse os aliquod per quod nutrimentum accipiat. Cum autem non accipiat nisi a loco, in quo est, oportet, quod os habeat conuersum ad locum, et ideo est inferius loco infixum. Amplius, cum nutrimentum a loco tractum sit impurum et permixtum terrestri grosso, quod non nutrit neque conuenit substantiae eius quod nutritur, oportet ipsum habere os non hians ut animalia, sed potius sugens per poros paruos, sicut faciunt radices plantarum, et ideo talia animalia uenis quibusdam radicalibus sugunt et in hoc iterum cum plantis conueniunt. Amplius, cum per poros non ingrediatur impurum reiciendum, sed potius purum incorporabile, sequitur, quod hoc quod sic trahunt huiusmodi animalia, totum sit incorporabile, et non habent uias egestionum animalia huiusmodi sicut neque plantae. Haec igitur sunt quae cum plantis habent communia. Cum animalibus autem communicant sensu motum causante et in appetitu et in motu et in aliqua corporis mollitie. Sensus autem huiusmodi animalium est sicut sensus dormientis, qui non agit, nisi quando euocatur aliquo tangente ipsum extrinsecus et euocante ipsum, sicut quando excitatur animal a somno. Et hoc est, quando tangitur a delectabili conuenienti uel tristabili inconuenienti et quia uigilia est expansio animae et spiritus et caloris et humoris ad exteriora, sicut diximus in libro De somno et uigilia, ideo tunc mouetur motu dilatationis. In contristantibus autem propter motum animae et spiritus et caloris et humoris ad interiora propter fugam rei contristantis mouetur motu constrictionis. Sic igitur et hac de causa mouentur ea quae immobilia sunt a locis suis. Quaedam autem sunt quae a locis mouentur, sicut stincus et spongia et animal, cuius substantia est sicut albugo“ oui, quae de loco ad locum mouentur motu constrictionis et dilatationis et mouentur uelociter nec uidentur habere sensum nisi tactum, et si habent gustum, non habent eum nisi per modum cuiusdam tactus. Et non habent os ad figuram oris animalis comedentis, sed potius porosa sunt in una parte sui et per poros sugunt humorem nec habent uias apertas, per quas emittatur superfluitas egestionis, sed ad modum plantarum trahunt nutrimentum prima digestione ab impuro separatum. Causa autem motus de loco ad locum esse uidetur perceptio aliqua uel inquisitio nutrimenti in loco remoto. Et uidetur, quod haec perceptio fiat per extensionem aliquam sensibilis per medium extrinsecum, et hoc non puto fieri nisi per aliquem confusum cum gustu odoratum. Et quia olfactus eorum cum gustu confusus est, ideo organum odoratus in corpore suo determinatum in figura non habent. Ex omnibus autem his patet, quod haec animalia non habent nisi sensum imperfectum et motum imperfectum, et ideo non habent in corporibus suis alas uel pedes. Sensum autem uoco imperfectum, quando non habent nisi sensus magis naturales et materiales sicut tactum et gustum, secundum quod est quidam tactus. Hi enim minime habent de ratione sensus et multum de ratione naturae, sicut ostendimus in scientia De anima et in scientia De sensu et sensato. Imperfectissima autem uirtus motiua est, quae non mouet nisi ad modum motus primi sensitiui, quod est cor, et non mouet ad imitationem motus alicuius caelestium corporum. Cor enim est primum sensitiuam, et suus motus est per modum constrictionis et dilatationis. Signum autem imperfectionis sensus est, quod sensibile apprehensum non uidetur facere sensum nisi interius in primo sensitiuo. Talis enim sensus, sicut iam diximus, esse uidetur dormientis, et hic sensus multum habet naturae et parum animae, sicut dicit Ysaac, notans tales sensus esse naturales. Amplius, talis sensus medium quoddam est animati et non animati, sicut somnus est medium mortis et uitae, et quia motus sequitur sensum, ideo etiam motus non est nisi primi sensitiui, ad cuius contractionem et dilatationem contrahuntur et dilatantur exteriora. Et ideo ad talem motum organa motus natatilium uel gressibilium aut uolatilium seu etiam reptilium natura non formauit. In his autem quae perfectiora sunt secundum sensus, sunt exteriora organa sen suum. Tactus enim organum perfectum, sicut in libro De sensu et sensato ostendimus, est intraneum, et est cor principaliter. Alii autem sensus in exterioribus fiunt organis, et quia perfectam habent sensibilium perceptionem, oportuit, quod perfectionem haberent motus processiui, per quem mouentur ad sensibilia apprehensa, eo quod sensibile saluat animal sentiens, et esset imperfectum animal, nisi per motum coniungi posset sensibili apprehenso, sicut in libro tertio De anima determinauimus. Ex dictis igitur manifestum est, quod perfectio motus est a corde, procedente uirtute motiua in membra exteriora, quae formata sunt ad motum ambulationis uel uolatus uel reptionis uel natationis. De modo ergo huius motus, licet iam in libro De motibus animalium hoc quod nos sensimus, tradiderimus, tamen quia postea in Campania iuxta Graeciam nobis agentibus peruenit ad manus nostras libellus Aristotelis de motibus animalium, etiam hic ea quae tradidit, interponere curauimus, ut sciatur, si in aliquo ea quae ex ingenio proprio diximus, deuiant a Peripateticorum principis subtilitate. Dicamus igitur secundum Aristotelem, quod de motu appetitiuo, quo animalia a seipsis mouentur, iam alias praeuisum est a nobis et praedeterminatum, quot genera habeat, ubi in libris animalium uolantia et gressibilia et natatilia et reptilia et contrahentia et extendentia se distinximus, et in eisdem libris distinximus, quae sunt causae eorum quae naturaliter accidunt singulis generibus motuum. Nunc autem prouidendum est ignorantibus in hac scientia de uniuersali causa, quae causa est mouendi in qualicumque motuum praedictorum. Quia igitur omnium motuum principium est mouens aliquod quod seipsum mouet, et quia idem mouens praecipue in motu animali ipsum sibi principium est mouendi in hoc quod a seipsis mouentur animalia, et quia primum mouens, quod est primo primum, est immobile, iam longe ante a nobis est determinatum in octauo Physicorum. Ubi etiam a nobis determinatum est de motu, utrum sit aeternus aut non, et si est aliquis aeternus in omni tempore, determinatum est ibidem, quis est ille. Et ille habet conformitatem cum motu animalium, eo quod caelum sicut animalia mouetur a seipso. Sed quae ibi dicta sunt de mouente, uniuersaliter dicta sunt. In physicis autem oportet non solum accipere uniuersale mouens secundum rationem communem, sed oportet descendere, ut uideatur mouens primum in singulis et praecipue in his quae sensibilia sunt animalia, quia in physicis per singularia inquirimus rationes uniuersales, eo quod in physicis particularia digniora sunt uniuersalibus, quia per singularia opinamur esse conuenientes et necessarias esse rationes uniuersalium et uniuersales, quia eas quae conueniunt particularibus, acceptamus et eas quae non conueniunt particularibus, abicimus. In his autem quae de uniuersalibus mouentibus in Physicis diximus, manifestum est, quod impossibile est moueri ea quae a se mouentur, si nullum primorum mouentium sit stabile et immobile. Igitur et in ipsis animalibus quae a se mouentur, si debeant a se moueri, oportet aliquam partium stabilem et immobilem esse. Propter quod etiam membra motiua in animalibus sunt inflexa et gyratiua, eo quod illo circa quod fit huiusmodi inflexio et gyratio, utimur in hoc animalis motu sicut centro, circa quod fit motus circularis, eo quod gyratio membri moti fit circa illud. Et ideo totum membrum siue tota pars, quae composita est ex immobili mouente et eo quod mouetur, sicut si dicamus totum crus aut totum brachium, fit et unum secundum aliquem modum et duo secundum alium modum et fit rectum secundum unum modum et curuum siue curuatum secundum alium modum, eo quod in ipso commutatur potentia siue uirtus mouendi et accidens mobilitatis et immobilitatis propter curuaturas laxarum iuncturarum, quae sunt in ipso. Cum enim flectitur et mouetur, oportet, quod aliquid eius moueatur sicut id quod gyratur, et aliud stat sicut id quod est sicut signum siue centrum. Uerbi gratia, per motum curuaturae siue gyrationis inflectatur tota diametrus a d, in hoc motu d stabit, et a mota describit motum a c, quae est portio circuli circa centrum. Quod ut melius intelligatur, sit diametrus a d brachium, quod mouetur circa uertebrum armi siue scapulae, et punctum a sit pars adiutorii, quae uoluitur in pyxide armi, et sit punctum a initium motus superius et descendat usque ad c; tunc enim moto brachio in pyxide describitur motus a c, et quanta est portio a c circuli circa pyxidem siue in pyxide, tantus est motus brachii totius. Sed hoc interest in diametro mota super centrum aliquod et brachio moto in pyxide armi, quod punctum, super quod dicitur diametrus moueri, secundum omnem modum est indiuisibile, eo quod, sicut dicit Euclides, punctus est, cui pars non est. Et in eodem omnino immobili secundum dici solum et explanationem quantitatis motus solum dicitur moueri diametrus, quae est linea indiuisibilis, secundum ueritatem autem nihil eorum mouetur quae sunt mathematica, eo quod talia abstracta sunt a motu et materia. Et ideo haec posita sunt secundum imaginationem motus caelestium. Sed immota illa siue immobilia quae sunt in membrorum animalium curuaturis, id quod est immobile uirtute et accidente, fit aliquando unum indiuisibile, quando ponitur fixum, in quo et circa quod sit motus. Quandoque autem diuiditur et mouetur, quando ponitur et ipsum in alio uel circa aliud aliquid moueri. Et quandoque accipitur ut unum habens uicem puncti continuantis media flexura sicut cubitus, quando totum brachium mouetur in iunctura armi, quandoque autem accipitur ut duo diuisa, quando in media iunctura mouetur inferior pars, sicut asseyd mouetur in cubito; tunc enim extremitas adiutorii, quae est in cubito, accipitur in ratione immobilis, et inferior extremitas asseyd accipitur ut mota circa ipsam, et sic cubitus diuiditur in duo. Et similiter est de aliis membris. Sic ergo in prius inducto exemplo principium motus designatum per a stat immobile, inferior autem pars diametri mouetur, sicut in motu brachii inferioris, in quo sunt asseyd, stabilis est cubitus, in motu autem totius brachii cum adiutorio superiori stat armus siue humerus. Similiter autem in motu tibiae stat immobile genu, in motu uero totius cruris cum coxa superiori stat immobile chyon, quod est scia siue pyxis coxae. Oportet enim et in ipsis membris totis habere principium aliquod iuncturae stabile, unde erit principium uirtutis mouentis, quando mouetur pars membri, et in illo stante est id quod est firmans motum et reducens gyratiue circa idem per ligamenta et cordas et neruos et musculos, sicut diximus in libro De motibus animalium. Omnino enim sub tali immobili mouetur omne quod mouetur secundum aliquam animalis partem, et hoc palam est per antedicta. Omnis autem statio et immobilitas quae est in membris animalium, numquam erit firma et immobilis et mouens, nisi aliquid extrinsecus existens extra totum animal generaliter et omnino stet immobile, super quod et in quo mouetur animal sicut terra subiecta pedibus ambulantium. Et ideo ordinantes mundum per immobilia, mouentia et mota digne prouidentes tractauerunt de illo. Hoc enim quod dictum est, omnem motum esse ab immobili mouente, habet contemplationem, quae non solum extenditur ad animalia et ad membra ipsorum in motu appetitus, sed etiam ad motum totius uniuersi et in omnibus quae mouentur tam a natura quam ab arte. Semper enim uidetur, quod aliquid sit immobile extra id quod mouetur, existens, quod subicitur et firmat id quod mouetur. Sicut enim, quando motus est in animalibus, oportet in eodem animali aliquid esse immobile, si debeat moueri, sic multo amplius, si moueatur localiter totum animal, oportet esse extra totum animal aliquid immobile quod firmet motum eius quod mouetur. Si enim quis supponat aliquid super quod est motus omnis, sicut muris ambulatio, quae fit in terra uel in arena, non est in his neque erit umquam motus, nisi terra stet et arena. Neque uolatus ante erit in aére nec natatio in mari, si non supponatur stare aér aut mare, si non moueatur per accidens, sed motu proprio hoc quod mouetur; de tali enim motu hic loquimur. In omnibus enim neccessarium est esse aliquid subiunctum ei quod mouetur, quod sit immobile, in quo uel super quod est motus, et quod sit aliud omnino ab eo quod mouetur, sicut terra est a muribus motis in terra. Si autem non sit immobile, super quod est motus, non mouebitur id quod ponitur moueri. Huius autem quaestionis testimonium fide dignum est, quod nauta uolens a litore mouere nauim, egreditur extra nauim, et figit pedes in solido terrae in litore, et tunc firmatis antennis ad malum aut ad aliam partem nauis impingendo mouet nauim leuius. Si autem in eadem naui quae mouenda est, existens aliquis ponendo antennas ad malum aut ad proram temptat hoc operari, nequaquam mouebit nauim, quantumcumque fortiter impingat; neque enim Boreas aut Zephyrus mouerent umquam nauim, nisi essent extra nauim flantes in nauis malum, et ideo si essent uenti in naui, sicut pictores a puppi nauis pingunt egredi uentos, non mouerent. Pictores autem lineis quibusdam pingunt effigiantes sic, ut magnus uentus faciat flatum suauiter aut uehementer. Si enim aliud a naui aliquid erit uentus flans, tunc oportet, quod aliqua partium uenti, quae principium est flatus, sit stabilis et firma, et tunc rursus haec particula sua potentia et uirtute impellit nauim in aliquo extrinsecorum firmata; aut enim facit impulsum eidem toti naui aut alicui quod est pars nauis, per quod tota nauis impellitur. Si autem impellens nauim idem ipsum sit in naui et firmetur ad ipsam nauim, rationabile est, quod non moueat nauim. Est enim pernecessarium, quod hoc stet in quo firmatur impellens, nauis autem non stat, sed mouetur. Si autem oppositum huius dicatur, continget, quod idem est et in eodem est et quod mouetur et in quo firmatur foris extra id quod mouetur, id quod impellit; et hoc est impossibile, sicut patet ex praedictis. Quaeret autem aliquis de eo quod mouet caelum — in motu enim caeli oportet esse mouens —, utrum motus eius sit ab immobili corpore primo mouente, quia non quaerimus de primo mouente simplici, eo quod in animalis motibus uidemus, quod id quod mouetur, mouetur ab immobili parte aliqua quae est extra id quod mouetur, et est pars eius cui attribuitur motus. Et ideo cum motus caeli sit uoluntarius motus, quaeret aliquis, utrum aliquod tale immobile primo in quo sit uirtus mouens, sit in motu caeli. Si enim sit tale primum immobile, oportet, quod haec nec pars caeli sit aliqua nec in caelo sit. Si enim aliquo modo sit idem caelo secundum totum aut secundum partes, sequetur, quod ipsum mouetur, et sic idem moue bit seipsum et erit motum et immobile, quod est impossibile. In omnibus enim motibus supradictis necesse est aliquid immobile esse, quod tangit id quod mouetur, quando mouet ipsum, sicut adiutorium tangit brachium in cubito, quando mouet ipsum. Et oportet, quod huiusmodi mouens non sit pars mobilis siue eius quod mouetur. Amplius id mouens quod est stans immobile, non erit pars mobilis, quod fertur. Recte enim dicunt hi qui asserunt, quod unum de tribus sequitur, quod uidelicet quod aut nulla stat particula, cum circulariter fertur sphaera, aut tota stat secundum aliquem modum, quo tota non transmutat locum, aut si stat aliqua particularum ipsius et aliae mouentur, necesse est infringi continuum ipsius sphaerae, eo quod particula non mota separatur ab ea quae mouetur in ipsa. Tertium autem horum trium est impossibile, et sic uidetur, quod non possit esse motus sphaerae ab immobili aliquo, quod sit in ipsa sphaera. Quidam autem non satis conuenienter arbitrantur soluere inductam de motu sphaerae quaestionem dicentes, quia poli sphaerae habent quandam potentiam et uirtutem mouendi, cum tamen sint puncta sphaerae non habentia magnitudinem aliquam, eo quod sunt extrema puncta sphaerae, per quae transit axis sphaerae, super quem ipsa sphaera uoluitur. Hoc autem non bene dictum est. Non enim est possibile moueri aliquam substantiam huiusmodi secundum motum unicum a duobus indiuisibilibus. Constat autem, quod afferentes istam solutionem duos polos indiuisibiles et immobiles ponunt esse in sphaera. Propter quod etiam quidam alii dicunt, quod aliquid immobile se habet ad motum omnis siue motum mundi, qui est motus caeli, et hoc dicunt esse terram, quae sic se habet ad motum omnis mundi, sicut immobile in animali se habet ad animalia, quae mouentur per seipsa. Hoc enim quidam iam sub dubitatione intro duxerunt et quaestionem de hoc fecerunt, quam ob causam terra staret, si non stat propter causam, quae dicta est, quod det mouere uniuerso. Hi enim qui fabulam de Athlante texuerunt, dixerunt Athlantem pedes habere stabiles et firmiter immobiles super terram, et non dicunt fabulosum mendacium, sed potius in tegumentis fabularum ab intelligentia quadam uolunt dicere, unde sine aliquo immobili sit motus caeli. Dicunt enim Athlantem esse sicut diametrum extensam de polo ad polum, quae conuertit et regyrat caelum secundum conuersiones circa polos. Et ideo fingunt esse hominem maximum, pedes in polo uno et caput in alio habentem, et brachiis et manibus caelum circumuoluere. Et est haec fabula Pythagoricorum, sicut diximus in secundo De caelo et mundo. Et intendunt dicere, quod mundus totus est unum animal, cuius immobile est terra, a qua diametri sicut cordae et nerui et uenae procedunt ad circumferentiam et circumuoluunt eam, sicut membra animalis mouentur ab uno immobili. Secundum enim supra inducta contingit et sequitur tunc, quod conuertens caelum stat immobile propter terram stantem, cui innititur; et sic inductam de motu omnis uolunt soluere quaestionem. Sed dicentibus hoc necesse est dicere cum hoc, quod ipsa terra quae est immobilis, non sit pars eius quod fertur in motu totius, debebat autem pars quaedam esse eius cui attribuitur motus, sicut patet ex praedictis. Amplius nos oportet dicere, quod aequae sint fortitudines et uigores mouentis, quod stat, cum eo quod mouetur. Est enim quaedam multitudo et uigor uirtutis, secundum quam potest id quod stat, mouere, cum hoc supponatur esse mouens, quia nisi uirtus eius excellat id quod mouetur, nullo modo mouebit ipsum. Necessarium enim est esse quandam analogiam uirtutum inter mouens et id quod mouetur, sicut et in contrariis motibus. Si enim unum contrariorum debeat mouere reliquum, oportet, quod in aliqua analogia excellat ipsum; pares enim uirtutes impassibiles sunt ad inuicem, eo quod neutra excellit aliam, et ideo licet se alterent, neutra tamen transmouebit alteram. Et similiter est in uirtutibus stantis, quod mouet, et uirtute eius quod mouetur ab ipso, sed sub inuicem continebuntur secundum plus habere uirtutis; tunc enim id quod fortius est, subiciet alterum et continebit ipsum et mouebit. Siue ergo Athlas mouere caelum dicatur siue aliud aliquid huiusmodi quod sit mouens contentum ab intrinseco sphaerae totius, non magis, hoc est maiori uirtute, firmatur in medio centro sphaerae, quam tota sphaera uirtutis habeat. Et ideo si terra dicatur esse stans, uirtute maiori sphaerae mouebitur terra a medio, hoc est a loco suo, sicut si asseyd maioris sit uirtutis in mouendo quam adiutorium, mouebit adiutorium a loco suo per motum cubiti, et non poterit immobiliter stare cubitus. Sicut enim mouens mouet quadam excellentia suae uirtutis, sic etiam mobile, quod mouetur, mouebit id quod stat, si excellat uirtus eius in motu. Si enim sit similis fortitudo eius aut etiam plus uel maior quiescenti et mouenti, similem etiam huius uirtutem esse constat, quod in motu caeli est mobile motum et non mouens. Si igitur sic a terra immobili firmetur Athlas mouens totum caelum, tantam oportebit esse fortitudinem terrae ad standum immobiliter, quantam habet totum caelum, quod mouetur, et quantum habet Athlas mouens totum caelum; aut terra nutabit et cedet sub pedibus Athlantis. Si autem hoc est impossibile, impossibile erit caelum moueri ab aliquo huiusmodi intrinsecorum quod infra sphaeram caeli contineatur. Quaedam autem quaestio ex praeinductis orta est circa motum partium caeli siue uniuersi. Partes autem uocamus omnia quae infra sphaeram continentur, secundum quod etiam terra, quae centrum est, pars est caeli et similiter ignis, cuius circulus et sphaera est intra sphaeram orbis. Omnia enim haec referuntur ad motum secundum eos qui Athlantem mouere dicunt, et omnibus his a Pythagoricis motus caeli et uniuersi attribuitur. Quaestio igitur quaedam oritur de istis propria, quam oportet praeuidere, antequam alia huius motus accidentia determinentur. Si enim nos stationem et firmitatem immobilitatis et stationis terrae superponamus potentiae caeli in mobilitate ita, ut dicamus terram fortiorem esse in stando, quam caelum possit moueri, cum manifestum sit secundum Pythagoricos, quod terra mouet caelum a medio centro, in quo stat, constat autem, quod fortitudo terrae quiescentis, a qua est haec potentia mouendi, non est infinita, eo quod terra ipsa finita est, et probatum est a nobis in octauo et septimo Physicorum, quod corporis finiti non est potentia infinita. Propter quod etiam pondus terrae, quod est uirtus sua, qua quiescit in medio, non est infinitum. Amplius, impossibile dicitur multis modis. Uno enim modo dicitur impossibile, quod nullo modo fieri potest. Et impossibile dicitur, quod natum est fieri, licet eleuatum sit supra possibilitatem operantis aut patientis. Non enim eodem modo dicimus uocem impossibilem uideri et solem; quamuis enim lumen uideatur a nobis, tamen excellit lumen in rota solis uisum nostrum. Uox enim ex necessitate non uidetur, eo quod non est de his quae innata sunt uideri; lumen autem, cum sit innatum uideri, non uidetur propter excellentiam. Cum igitur caelum dicitur incorruptibile et indissolubile, opinamur ex necessitate esse indissolubile, ita quod impossibile sit dissolui primo modo impossibilitatis. Secundum autem superius inductam rationem, quod caelum ab Athlante stante in terra moueatur, contingit caelum non ex necessitate esse, quod indissolubile innatum sit. Et huius ratio est, quia contingit caelum moueri maiore et excellenti uirtute motoris, quam ipsum sit mobile per naturam suae mobilita tis. Contingit enim ipsum moueri ex uirtute, quae fundat terram in stando et quae simul mouet ignem totum et supernum corpus totum cum omni caelorum congregatione in circuitu per circularem motum et insuper Athlantem super se stantem et gyrantem, per quem uniuersitatis materia et machina designatur in fabula Pythagorica. Excellit ergo uirtus mouentis uirtutem mobilis. Quotiescumque autem superhabet motus de uirtute mouentis super uirtutem mobilis, dissoluitur mobile et motus et soluitur proportio mouentis et mobilis, ita quod separantur ab inuicem. Ergo soluetur harmonia motus caeli, quae est inter mouens et mobile, et ipse motus deficiet. Si autem dicatur, quod non est in motore superhabens siue excellens uirtus, hoc non impedit, quia licet non sit, tamen contingit in ipso uirtutem esse excellentem. Ostendimus enim in septimo et octauo Physicorum, quod uirtutes corporeae, quae sunt in maiori maiores et in minori minores, recipiunt additionem et diminutionem, addita uel diminuta quantitate. Cum igitur terra finita sit, erit pondus eius finitum et additionem recipiens et sic excellet et corrumpet et mobile et motum. Non enim potest dici, quod pondus terrae infinitum sit et ideo additionem non recipiat; non enim contingit esse huiusmodi uirtutem infinitam nisi per corpus infinitum; corpus autem nullum contingit esse infinitum, sicut ostendimus in primo De caelo et mundo. Constat autem, quod non contingit umquam dissolui caelum et motum eius per aliquam naturae potentiam. Igitur motor eius non est ille qui est inductus, et propter hoc ostendimus in fine octaui Physicorum, quod motor eius est indiuisibilis et impartibilis non habens magnitudinem penitus. Si enim diceretur possibile caelum dissolui, quid prohiberet ipsum contingere dissolui? Nisi esset enim impossibile dissolui, ita quod oppositum est necessarium — necesse est enim caelum non dissolui — absque dubio dissolui contingeret ipsum. Sed de hac quaestione alia ratio est quam in primo De caelo et mundo determinauimus. Sed ad quaestionem redeamus quaerentes, utrum oporteat in motu quiddam esse immobile et stabile, quod sit extra id quod mouetur, ita quod non sit pars ipsius, aut non, et utrum hoc sic sit necessarium esse in uniuerso et motu ipsius. Uidetur enim fortasse inconueniens alicui esse, si principium motus, quod est immobile, sit interius intrinsecum ei quod mouetur. His enim qui sic opinantur, uidetur bene dicere Homerus, quando dicit: {Sed non retrahetis a caelo ad terram Iouem, magistrum omnium, neque si multum fatigabimini, omnes autem trahentes et dii et deae} Homerus uidetur uelle principium motus non esse intrinsecum, quod est principium sicut pars immobilis, a qua est motus, caelum autem non esse mobile ab huiusmodi extrinseco principio, quod sit stans, sed potius ab intrinseco principio diuino et impartibili non habente magnitudinem penitus. Et ideo dixit, quod Iuppiter, quem dicit primum motorem esse caeli, non potest trahi a caelo, in quo est sicut mouens, ad terram, ut ex ipsa tamquam ex immobili parte sphaerae moueat. Et ideo, si omnia conuenirent numina deorum et dearum et omnes uires ponerent, non traherent primum motorem, qui magister est omnium, a caelo, quod mouet, ad terram, ut ex ipsa tamquam ex immobili sede moueret. Quod enim omnino immobile est ab aliquo, ita quod natum est immobile esse ab illo, a nullo omnino talium, quantumcumque multiplicetur uirtus ipsius, moueri contingit. Et secundum dicta Homeri soluitur quaestio iam pridem introducta, qua quaeritur, si contingit solui congregationes et proportiones caeli, si motus eius pendet ab immobili principio, quoniam in ueritate, si pendet ab immobili uirtute corporea diuisibili, soluentur caeli proportiones, sicut obiectum est. Si autem pendet ab immobili intrinseco impartibili, non soluentur caeli congregationes et proportiones, sicut ostensum est in octauo Physicorum, et dicemus tunc, quod in solis animalibus mobilibus secundum locum oportet esse huiusmodi immobile mouens, quod sit extra id quod mouetur. Sed tunc quaeremus, quot sint mouentia in ipsis quae mouentur secundum locum. Oportet enim statum esse in huiusmodi mouentibus, non enim uadit hoc in infinitum. Illud igitur in quo est status, erit primum. In omnibus autem talibus oportet hoc stare, hoc autem moueri. Oportet enim aliquid stare in quo sicut in mouente firmatum mobile moueatur, quemadmodum si dicamus, quod aliquid de partibus mobilibus firmet alteram, dicemus illud firmans esse tamquam stans, sicut diximus superius, quod partium animalis una se habet ad alteram. Sed quaeret aliquis, sicut diximus, de inanimatis, in quibus non est adeo perspicuum, si aliquid est immobile firmatum quod mouet alia. Et ideo quaeritur, utrum omnia talia habent in ipsis quiddam stans et mouens primum, quod uidelicet est primum mouens, secundum quod primum mouens proximum mouens appellamus, et quod tale sit stans; a quibus stantibus firmari est necesse ea quae mouentur, sicut uidemus hoc esse necesse in his quae mouentur in animalibus. Si autem hoc detur, quod sit aliquid immobile stans, quod mouet ea quae mouentur, hoc utique impossibile est esse ignem aut terram aut aliquid inanimatorum, quae mouentur, aut aliquam partem ipsius. Sed si est, oportet esse extra ipsum quod mouetur, aliquid aliud a quo haec mouentur primitus. Omnia enim inanimata ab alio mouentur quod est extra ipsa, sicut ostendimus in octauo Physicorum, sed sola animata mouentur a seipsis et inanimata mouentur ab alio extrinseco. Omnium autem eorum quae sic mobilia sunt, ut diximus, quod si mouentur ab aliquo immobili quod habent in seipsis principium motus, sunt ipsa eadem quae mouent et mouentur, quia huiusmodi sunt animalia, quae mouent seipsa. De huiusmodi autem mouentibus et motis quod dictum est, de animalibus est dictum, eo quod huiusmodi omnia, quando mouentur in seipsis, habent stare, quando uolunt, et stans firmum, quod mouet primum, habent in seipsis, sicut in Physicis dictum est.D Si autem in superiorum corporum motu est aliquid stans immobile quod est primitus siue primum mouens, ex dictis non est palam, et si est immobile in talibus mouens, de ipso alia est ratio quam de immobili mouente, de quo hic loquimur, sicut patet per antedicta. Animalia autem quotquot mouentur, omnia mouentur firmata ab aliquo quod est extrinsecum membro, quod mouetur, tam inspirantia quam respirantia. Non enim differt proicere aut mouere pondus paruum aut magnum, sicut faciunt spirantes et tussientes, et si spirantes faciunt hoc, tunc facient et respirantes. Uidemus enim, quod in scia uirtus proicit coram, quando est incessus, ipsa immobilis manens, cum tamen tota coxa et crus sit pondus magnum. In inspiratione etiam et respiratione oportet stare et trahere et mouere musculos pectoris et pulmonis, ut fiat motus respirationis, licet sit pondus paruum. Idem autem est de musculis, per quos fit tussis et oscitatio et omnes huiusmodi motus, quia nullus omnium fit nisi ab aliquo immobili trahente et mouente cordas et neruos membrorum mobilium. Quaeramus autem, utrum in omni motu oportet quiddam stare quod mouet alia, uerbi gratia, utrum in eodem numero quod mouetur secundum locum et mouet, oporteat quiddam stare firmatum aut etiam in eo quod transmutatur ipsum a seipso secundum aliquam speciem motus ad formam, sicut in eo quod augmentat seipsum; nihil enim augetur, nisi per uirtutem augentem, quae est in eo quod augetur. Et similiter quaestio est de alterante seipsum per uirtutem, quae est in alterante, sicut in eo quod assimilat et unit sibi cibum. De generatione autem et corruptione, quae sunt a principio secundum ingressum rei in esse, est alia ratio, eo quod nihil generat seipsum et nihil corrumpit seipsum. Si enim generatio est illa quam uocamus primum motum generationis et corruptionis, quae est uia ad esse rei, haec erit iam causa motuum aliorum, quia ille motus siue mutatio est de non-subiecto ad subiectum; omnes autem alii motus sunt de subiecto constituto per generationem ad subiectum. Generationem autem dico et corruptionem, eo quod non est sine corruptione generatio. Et sic generatio et corruptio omnium est causa motuum aliorum, quemadmodum in animali et in toto mundo uniuersaliter causa prima motus est haec, quando perficitur in esse et subiecto animal. Et ideo non potest ita quaeri in generatione primum mouens, quod sit causa sibi ipsi mouendi, sicut in animali, quod seipsum mouet. Quaeramus igitur, quid sit augmentationis causa, si aliquando idem sibi ipsi eidem fiet causa augmentationis, et quid sit causa alterationis, si aliquando idem sibi ipsi eidem fit causa alterationis, sicut idem sibi ipsi est causa motus localis. Si autem dicatur, quod non est idem sibi ipsi causa alterationis et augmentationis, tunc non est necesse unum primum esse mouens in his, quia tunc primae augmentationes et alterationes fiunt ab alio extra mouente, et si ab aliis mouentibus fiunt generationes et corruptiones, tunc non est necesse, quod omnino siue generaliter idem eidem sibi sit causa mouendi secundum omnem speciem motus et mutationis. Secundum hoc enim praeest et prius est mouens mobili et generans generato; nihil autem omnino est prius sibi ipsi, et ideo oportet, quod in talibus aliud a generato et moto sit generans et mouens. De anima autem, si mouetur a seipsa aut non, et si mouetur, quomodo mouetur, dictum est a nobis in his quae De anima determinata. Quoniam autem inanimata mouentur omnia ab alio mouente et nullum a seipso, dictum est a nobis in Physicis. De primo autem mobili, quod est semper motum, secundum quem modum mouetur et quomodo mouet primum mouens, diffinite dici habet in his quae sunt de Prima philosophia, et partim hoc determinatum est in octauo Physicorum. De omnibus his certum est, quod a quodam mouentur immobili secundum illum modum motus quo mouentur, sicut diximus in quinto Physicorum, quia aliter iretur in infinitum. Sed non mouentur a quodam immobili secundum locum firmato, quod est quaedam pars eius quod mouetur, sicut cubitus pars est brachii, in quo immobili mouetur asseyd siue harundo brachii. Restat igitur nunc quaerere, quomodo anima localiter mouet corpus motu uoluntario et quod est principium huius motus. Et oportet nos determinare, quot sunt numero mouentia et non mota ab inuicem, quia si quodlibet moueretur ab alio, impediret unumquodque alterum et non proficeret motus. Omnes autem motus animalium habent finem aliquem. Omnia enim quae sunt animatorum, sunt propter finem et praecipue omnia animalia mouent et mouentur causa alicuius siue propter aliquid, et hoc est finis motus omnium ipsorum, cuius causa mouentur. Oportet igitur, quod principia huius motus inquirantur. Dicamus igitur, quod uidemus, quod animae uires siue potentiae, quae mouent animal, sunt intelligentia et phantasia et prohaeresis et uoluntas et desiderium. Omnia tamen haec ad inuicem reducta fiunt pauciora, eo quod quaedam mouent nuntium facientes de motu et quaedam sicut eligentes et quaedam sicut facientes impetum. Et secundum hoc phantasia et sensus eundem locum habent in mouentibus cum mente siue intelligentia; unumquodque enim istorum est indicatiuum et iudicatiuum de eo ad quod fit motus, differunt autem haec secundum dictas in libro De anima differentias ad inuicem. Alia autem mouent sicut facientia impetum; uoluntas enim et ira et desiderium, hoc est concupiscentia, omnia in mouendo habent in communi rationem desiderii siue appetitus, qui facit impetum in motu. Prohaeresis autem siue eligentia et aestimatio sunt communem quandam habentia rationem mouendi intelligentiae et appetitus siue desiderii. Non est autem omne intelligibile prohaereticum, sed solum intelligibile prohaereticum est, quod est de numero practicorum et est practicorum finis, propter quod fit opus appetitus in acquisitione uel fuga; hoc enim quod est de numero huiusmodi practicorum bonorum, est mouens primum appetitus animalium. Non tamen omne bonum finis est semper. Sic enim omne uere bonum esset causa huius naturae alicuius, quia nihil est uere finis, nisi quod est bonum naturae et causa. Et ideo sequitur, si finis est secundum naturam, quod est alicuius existentium causa; omnis enim natura bonum habet, cuius causa est, sicut probatum est in primo libro Ethicorum. Nos autem non semper ab illo quod est uere finis et bonum, uidemus moueri appetitum animalium, sed potius aliquando mouentur animalia ab eo quod est causa alicuius alterius, sicut delectationis secundum sensum uel utilitatis aut alicuius talis quae non sunt fines secundum naturam. Propter quod in mouentibus oportet ponere, quod uisibile siue sensibile bonum, quod est bonum ut nunc, habeat in mouendo locum boni. Delectabile autem secundum sensum est uisibile bonum, quod uocamus bonum ut nunc. Et in hoc recte dixit Plato in democraticis, quod »omnis delectatio generatio est in sensibilem animam. Et ideo manifestum est, quod in bono ut nunc est eadem ratio communis mouendi quae est in bono simpliciter; simile enim quid est, sicut quando mouentur animalia, quae mouet appetitus motus ab huiusmodi bono quod similem habet mouendi rationem. Omnia enim haec mouent appetitum in ratione conuenientis in communi; ab hoc enim omne animal semper mouetur in communi et singulum animalium non mouetur nisi per idem conueniens simpliciter aut ut nunc. Licet autem in communi appetitus animalium sic moueatur a bono conuenienti in communi sumpto, tamen est aliter mouens bonum simpliciter et aliter bonum ut nunc in speciali ratione. Bonum enim simpliciter semper mouet, et motus animalium habet finem, qui uere finis est, bonum aeternum et uerax et primum bonum. Aeternum autem dico, quod incommutabiliter bonum est secundum naturam natura manente. Uerax autem, quod ueritati naturae proportionatur secundum differentiam constituentem speciem, quod non conuenit ex genere aut aegritudine, sed quod est proprium et connaturale speciei. Primum autem uoco proximum, quod ipsi naturae est conuertibile. Omnis enim natura habet tale sibi proprium bonum, ut probatum est in Ethicis. Et hoc non est aliquando bonum et alicubi bonum, et aliquando et alicubi non bonum, sed semper et ubique est secundum naturam bonum. Et ideo hoc bonum omnibus aliis hic et nunc bonis est diuinius et honorabilius; et ideo oportet hoc bonum esse primum bonum, quod in propria ratione manet, ita quod ante ipsum non est aliud bonum in cuius ratione moueat, et omnia quaecumque alia bona mouent, mouebunt per analogiam ad ipsum. Et tale bonum aliquod quaelibet habet natura et praecipue animatorum, et quia sic primum mouens est illud, omne autem primum mouens mouet immobile, oportet, quod istud bonum moueat, cum sit immobile. Uisus autem et desiderabile siue desiderium mouens se mouet. Et dico ymouens se per formam boni primi mouentis; et hoc modo primum mouens intra animal est compositum ex forma primi mouentis et potentia animae mouente. Et sic primum mouens est duplex, simplex et compositum sicut in caelo, sicut determinatum est a nobis in octauo Physicorum. Et ideo primum mouens compositum mouet se, et isto modo dicimus, quod etiam animal mouet se, cum sit compositum ex motore et mobili. Sic igitur primum mouens simplex mouet non motum, primum autem compositum mouet motum a specie primi mouentis, ultimum autem est, in quo perficitur siue, uerius dicendo, in quo concluditur motus, ut inferius dicemus. Et de illo non est eadem ratio quae de aliis, quia non est necesse, ut hoc aliquid ulterius moueat, quia illud tantum mouetur et non mouet ulterius aliquid quod sit motiuum. Est tamen de hoc alia ratio quam de aliis ultimo motis. In physicis enim aut artificialibus ultimum motum sic mouetur, quod tantum patitur; hic autem ultimo motum est, quod non ulterius aliquod mouet organum, sed ipsum per se exsequitur appetitus opus uel actum, sicut dicimus uirtutes, quae membris affixae sunt, ultimo esse motas et mouentes, eo quod non est aliquid post eas quod organice pars animalis existens moueat. Manifestum autem est ex his, quia motus ab appetitu perfectus, in quem impetum facit animal, secundum inductam rationem est ultimus in ordine eorum quae sic fiunt a mouentibus potentiis. In talibus enim factis mouetur et ambulat animal ad appetitum, desiderans secundum sensualitatem aut eligens secundum rationem, dum alteratur passione facta secundum sensum aut secundum phantasiam ab appetibili bono. Hoc igitur modo perficitur motus in animalibus, quae mouentur. Nos autem ut ea quae dicta sunt, magis intelligibilia fiant, digressionem faciendo dicimus, quod ad omnem motum tria secundum rationem exiguntur in genere mouentia composita praeter mouens simplex et praeter id quod ultimo mouetur. Si enim debeat fieri motus, oportet quiddam esse ex iudicio decernens et electionem et motum debere fieri, et oportet esse electionem motus, et tertio oportet esse appetitum completum ad opus. Non enim fit motus nisi ad bonum simpliciter uel ut nunc. Non igitur fiet umquam motus, nisi sit iudicatum de bono simpliciter uel ut nunc et sit decretum motum debere fieri. Facto autem decreto non necessario fit motus, quia forte non eligit, quod ex iudicio decretum est. In hoc enim anima differt a natura, quia natura secundum formam, qua informata est, necessario mouetur, ut calido informatum necessario calefacit, et grauitate informatum ex necessitate descendit. Sed anima etiam postquam concepit formam boni simpliciter uel ut nunc, non necessario eligit eam, sed libertatem habet, secundum quod uoluerit, eligendi. Propter quod ad motum exigitur electio post iudicium, et iudicium quidem fieri potest praeter electionem, electio autem numquam fit praeter conceptum et iudicatum de bono simpliciter uel ut nunc. Electio enim est duobus propositis unum alteri praeoptare. Iudicium autem hoc de quo loquimur, est per modum arbitrii potius quam per modum probationum et sententiae, quia anima cognitiua in talibus potius arbitrium proprium sequitur quam naturam rei, de qua iudicat. Sciens enim et prudens aliquando arbitratur de faciendo contrario modo, quam secundum rem esset arbitrandum, si rationem rei sequeretur. Similiter etiam, quando eligit, potius ad libertatem et arbitrium proprium eligit, quam attendat eligibilis naturam et rationem. Uidemus enim scientes et prudentes eligere aut non eligenda aut minus eligenda secundum naturam rei et rationem. His autem duobus sic perfectis consequitur plenus et completus appetitus siue uoluntas de faciendo, et hic appetitus iterum nec rem sequitur nec iudicium neque electionem de necessitate, sed potius libertatem habet etiam electione facta ab electione declinandi et a iudicio, quod praecessit. Propter quod saepe consilio habito et electione dicimus uim facere nobis et aliud uolumus et operamur, sed tamen nullo iudicio et nulla electione praehabitis numquam esset completa uoluntas de faciendis, eo quod sine iudicio non esset nuntium de uolito et sine praeoptatione huius prae aliis non in hoc compleretur uoluntas. Haec igitur tria sunt mouentia composita, quorum quodlibet componitur ex forma boni primo mouentis et potentia animae, quae concipit bonum illud; sed iudicans primum non componitur nisi ex forma boni mouentis et potentia iudicante. Similiter autem ultimum uolens uel appetens non componitur nisi ex appetente et forma boni, quam appetit, sed medium, quod est eligentia, ex tribus componitur elementis. Habet enim formam primi boni mouentis et habet aliquid cognitionis, eo quod collatio unius eligibilis ad aliud non fit sine cognitione, et habet aliquid appetitus, per quem unum praeoptat alteri. Haec autem tria mouentia sic secundum formam mouentis in genere dicta sunt. Haec autem secundum subiecta diuiduntur rursus in tria, quoniam in rationabilibus intellectus practicus ex iudicio mouens est per suam scientiam, liberum autem arbitrium est habens formam mouentis compositam ex iudicio et uoluntate, uoluntas autem mouet secundum rationem appetitus solum. In his autem in quibus est anima sensibilis ut perfectio ultima, mouet phantasia per modum iudicii, et est in ipsis aestimatiua, quae habet aestimare per modum electionis, et est in ipsis appetitus secundum concupiscibilem et irascibilem, qui impetum facit in opera per uirtutes, quae sunt in membris. In his autem in quibus sensibilis non est perfectio ultima, sed est in eis secundum esse sensibilis, in his phantasia et aestimatiua et appetitus secundum utramque partem sui participant aliquid rationis et suasibilia sunt a ratione et secundum hoc mouent. Et de omnibus his dictum est in tertio libro De anima, et iterum dicturi sumus in scientia Ethicorum monasticorum. Patet igitur secundum subiecta mouentia diuidendo mouentia, quod diuiduntur in tres terminos. Praeter omnia autem haec est mouens primum, et hoc est duplex, simpliciter bonum et ut nunc et hic bonum, et hoc est ita mouens, quod est immobile. Bonum autem simpliciter tres habet condiciones, quod uidelicet est aeternum et uerax et primum. Et quia est aeternum, non quandoque mouet et quandoque non, sed semper, et quia est uerax, non mouet per accidens, sed per seipsum, et quia est primum, mouet ita, quod ante ipsum nihil sibi est causa mouendi, et ideo est mouens immobile. Hoc autem facile est considerare in omni bono cuiuslibet quod est secundum naturam bonum. Non enim est aliqua natura quae non habeat formam essentialem se constituentem, et haec forma essentialem habet aliquam operationem, et haec operatio essentialis finitur ad aliquid, et ideo operatio haec finita ad id ad quod essentialiter est, est bonum naturae illius, sicut probari habet in decimo Ethicorum. Sicut essentialis actus hominis est intelligere finitum ad intelligibile necessarium et aeternum, et sic est de omnibus aliis. Ex quo relinquitur, quod habitudo boni ad id cuius est bonum, est necessaria et incommutabilis statim enim mox posita natura ponitur habitudo eius ad hoc bonum et ita aeternum erit bonum illud secundum modum dictae habitudinis, licet secundum esse non sit forte aeternum. Et quoad hoc habet hanc condicionem, quod dicitur aeternum eo modo quo aeternum uocamus incommutabile, non quidem secundum esse semper, sed secundum habitudinem ad id cuius est bonum. Amplius non est aliud bonum secundum ueritatem naturae nisi illud, omnia enim alia bona aut secundum accidens aliquod et in aliquo tempore bona sunt et conferentia in relatione ad uerum et naturale bonum. Et quoad hoc est uerax uocatum, et nulla alia mouent animal, nisi quae uerax bonum aliquo modo assimilant uel conferentia uel conseruantia uel adminiculantia, sicut et sanum non dicitur, nisi quod aliquo modo se habet ad ueram sanitatem ut indicans aut faciens aut conseruans aut aliqualiter aliter relatum ad ueram sanitatem. Bonum ergo uerax simpliciter bonum est secundum naturam; et ut nunc bonum est id quod per aliquem modum refertur nunc ad ipsum et non mouet, nisi inquantum ad uerum refertur bonum, et quia non mouet nisi per formam propriam, ideo est primum et immobile bonum. Hoc igitur et sub ista ratione est primum mouens. Ultimum autem motum in animalibus est id quod praecepta omnium prius mouentium exsequitur et nulli imperat motum, sicut sunt membra ultimo motum exsequentia ut manus et pedes, quae non ulterius mouent aliquid quod sit pars animalis. In membris enim unum mouet alterum, sicut superius diximus, ubi ostendimus, quod motus talis semper est ab immobili aliquo. Sed ultimum licet forte moueat aliquid extra animal sicut baculum uel aliquid huiusmodi, tamen dicitur ultimum motum, eo quod nihil ulterius mouet motu animato. Ex his igitur quae hic diximus, cum his quae in tertio De anima de mouente a nobis determinata sunt, facile patet intelligentia eorum quae supra dicta sunt. Omnia autem haec hic inducimus, ut primam animae sedem in corpore inueniamus. Hanc enim non ex sensu neque uegetatione, sed ex ipso motu congruentissime inferius demonstrabimus. Reuertentes igitur ad propositum dicamus, quod si uolumus scire modum, secundum quem intelligens practice aliquando quidem intelligit et aliquando non, et aliquando quidem mouetur secundum scientiam intellectam practice, aliquando autem non, considerabimus hoc ad similitudinem intelligentis speculatiue, qui non intelligit aliquid mobilium, hoc est quod moueat, quia non accipit intelligibile, nisi prout est causa scientiae et speculationis, et non prout est causa electionis et motus siue operis. Sicut enim speculatiuus intelligens syllogizat, sic et practicus. Sed differentia est in hoc quod in speculatiuo syllogismo finis est uisus secundum intellectum, hoc est scientia conclusionis, quae est effectus syllogismi. Quando enim speculatiuus intellectus duos primo intellectus principiorum intelligit esse secundum ordinem trium terminorum, tunc habitudinem hanc intellexit et concludendo adiunxit conclusionem et illam intellexit. In practicis autem similiter a duobus principiis, quae sunt primitus in iudicio et electione accepta, per modum conclusionis fit opus, quod est finis practicorum. Quemadmodum gratia exempli dicamus, quando aliquis sicut uniuersaliter iudicans intelligendo dicit, quoniam ambulandum est omni homini, et quod ipse est homo, statim secundum praesens nunc ambulat, et si iudicans intelligit, quoniam nulli homini gradiendum est, ipse autem homo, statim stat et non graditur. Et haec ambo sic ex syllogismo operatur, nisi aliquid prohibeat aut uim faciat. Si enim intelligit, quoniam domus est bonum et utile sibi, statim facit domum, si praeconcipit, quod tecto indiget. Similiter cum tunica sit amictus, tunicam faciet tunica indigens. Faciendam ergo esse tunicam est actus syllogizatus a principio: si tunica est necessaria, et hoc ponit primum pro principio dicens, quod necessaria sunt praeparanda; tunica autem necessaria; igitur tunica praeparanda. Si autem ad tunicam hoc aliquid aliud est necessarium, statim etiam illud operatur. Et sic patet, quod in omnibus procedit quasi ex syllogismo, cuius conclusio est opus, et quia opus est extremus finis, patet, quod conclusio est extremum et finis practicorum. Cum autem facimus propositiones siue principia practicorum syllogismorum, non accipimus neque facimus eas, nisi secundum duos modos, scilicet quod sint de bono et de possibili nobis. Quia enim finis est opus, oportet, quod sit de possibilibus per nos fieri. Et quia finis est desiderii, oportet, quod sit de bono, et has duas species oportet considerare in omni propositione practicorum. Altera enim propositio, quae secunda est et assumptio uocatur, manifestat semper operabile, quemadmodum aliquis desiderantium manifestat quiddam desideratum. Mens enim se figens nihil omnino prouidet, sed simplex uerum contemplatur, et ideo oportet mentem non figi, sed extendi ad desideratum; sic enim prouidet de operabili. Aliter etiam mens fixa non prouidet, quoniam si figitur multum per desiderium rei operabilis, non prouidet diiudicando et conferendo, utrum operabile uel non, sed statim prolabitur in opus. Sicut si dicerem, quod fixa mens desiderio ambulationis non prouidet collationem, quod ambulandum homini, et quod ipse homo. Non enim perseuerat in tali collatione, et ideo contingit, quod quando non consideramus conferentes, cito operamur absque collatione statim, ut tangit sensum id cuius causa fit opus, quod superius diximus esse primum mouens, aut ut tangit phantasiam aut mentem, desiderat statim et figitur et ideo statim agit. Et tunc actio siue opus fit loco interrogationis aut intelligentiae aut desiderii. Et dico interrogationem opus, quod est sicut quaestio et interrogatio ante syllogismum, eo quod de ipso conferendum est, utrum agendum sit aut non. Intelligentiam autem uoco iudicium de faciendo uel non faciendo, desiderium autem imperium de faciendo uel non faciendo. Haec enim omnia mens ad delectabile fixa negligit et statim ad primum tactum delectabilis operatur. Sicut si dicatur in potu mihi esse desiderium, quem potum aut sensus aut phantasia aut mens dixit uel nuntiauit, statim bibo sine collatione. Eodem autem modo et in animalibus in ambulando et agendo fit motus. Fit autem motus de extrema causa mouendi, quae est impetum faciens, per hoc quod desiderium completum fit secundum illam. Desideria autem fiunt per desiderabile nuntiatum aut per sensum aut per phantasiam in brutis animalibus. Similiter autem intelligentiae practicae explentur a desiderantibus agere aut per desiderium, hoc est per concupiscentiam, aut per iram. Alia uero quae cum ratione sunt, agunt per desiderium et uoluntatem; et alia quidem faciunt cum iudicio aestimationis aut intelligentiae, alia uero exercent actiones, quemadmodum ea quae subito mouentur paruo motu facto solutis obliquitatibus iuncturarum, quae sunt in membris, et flectentibus se ad inuicem ligamentis membrorum mouentium et motorum per modum, quem supra diximus. Hoc enim fit sicut currus, qui fertur localiter, dum seipsum hoc modo mouet, quod pars immobilis percutit et trahit eam quae reuoluitur circa eam, quando meguar siue axis rectus tractus rursus trahit rotam, quae circulariter mouetur, et rota ipsa circumfertur in hoc quod habet rotas impares, unam in alia. Modiolus enim, qui loco centri est, percutitur a meguar ipso, et modiolus reuolutus per radios sicut per cordas et ossa mouet circumferentiam maiorem, quae est in contorum circumpositione; equi autem trahentes sunt sicut anima; et sic minor rota, quae est modiolus, fit uice centri, quemadmodum etiam in cylindris uidemus fieri. Et per hunc modum mouentur animalia; habent enim membra pro huiusmodi qualia in curru sunt, instrumentis, et habent neruorum et ossium naturam loco eorum quae in curru sunt. Quod enim in animalibus sunt nerui et ossa, hoc in curribus et huiusmodi instrumentis sunt ligna et ferrum, et loco compaginatorum meguar et rotarum in curribus in animalibus sunt nerui et obliquitates solutorum et lentorum. In hoc tamen differentia est, quod in subitis, hoc est uehiculis et curribus, non est alteratio aliqua partium, quoniam si esset in eis alteratio, oporteret, quod aliquando minores fierent rotae interius, quando contraherentur, et quod rursum fierent maiores, quando extenderentur, quamuis semper in eodem circulo secundum substantiam mouerentur. In naturali uero motu animalium possibile est idem maius et minus fieri et figuras possibile est permutare. Caliditas enim relaxat partes et augmentat, quae uenit ad membrum mouens cum spiritu et sanguine. Frigiditas autem, quae inducitur ex subtractione spiritus et sanguinis, constringit et diminuit, sicut patet in his quae per frigiditatem alterantur. Hoc enim modo accidentia animae alterant et spiritum et sanguinem; phantasiae enim alterant spiritum et similiter sensus et intelligentiae practicae. Sensus enim statim ex primo motu sensibilis sunt quaedam alterationes existentes, quia sensibilia passionem inferunt sensui. Phantasia uero et intelligentia in practicis habent potentiam et uirtutem rerum, eo quod in practicis ad res referuntur. Et quoad hoc species intellecta gratia uoluptatis potentiam habet calidi et per effectum est calida, eo quod in membra delectantia protendit spiritum et sanguinem, quorum utrumque est calidum. Econtra autem species formidabilis et tristabilis dicitur frigida, eo quod per fugam spiritus et sanguinis ad cor membra destituta frigescunt, et fiunt hoc modo species practicae intellectu acceptae per hoc quod ad res referuntur, quemadmodum singulae rerum sunt, quarum sunt species. Et ideo aliquando trepidant et timent solum intelligentes absque aliquo terrore, qui sit in rebus. Haec igitur omnia passiones sunt et alterationes alteratis in corpore neruis a speciebus intellectis uel imaginatis secundum calidum et frigidum, et ideo in corpore animalium haec quidem membra fiunt maiora laxata per calorem spiritus et sanguinis, haec autem fiunt minora constricta per oppositum frigus. Haec autem permutatio latet et non est palam et manifesta, eo quod parua permutatione facta in spiritu et sanguine magnas et multas permutationes et de longe per membra factas differentia parua facit, quae fit in spiritu et sanguine, sicut diximus, quemadmodum temone siue gubernaculo parum permutato in puppi subito multa ualde fit permutatio prorae. Multo autem amplius multam ualde facit totius corporis permutationem secundum calorem aut frigus aut secundum aliam passionem aliquam ex speciebus conceptis factam, quando fit permutatio circa cor; in hoc enim permutatio facta in centro cordis, quod quidem secundum magnitudinem forte est pars insensibilis, multam facit totius carnis per totum corpus differentiam in rubore et pallore et trepidatione et tremore et aliis huiusmodi accidentibus, et in contrariis horum accidentium facit multam per contrarium differentiam; omnes enim istae passiones ad centrum cordis referuntur, sicut in sequentibus ostendemus. Horum autem omnium principium motiuum est, quod diximus, motus uidelicet eius apprehensi sensu uel phantasia uel intellectu, quod in exercitio practicorum est sequendum uel fugiendum. Ex necessitate enim horum intelligentiae et phantasiae consequitur caliditas aut frigiditas, sicut diximus. Dico autem, quod hoc sequitur, quod est solum phantasiae et solum intelligentiae praeter res ipsas, quando conceptus ad res referuntur. Est enim tristabile quidem fugiendum et delectabile persequendum. Sed tamen accidentia sequentia per calorem et frigus latent, quando persecutio et fuga circa parua contingunt, cum tamen tristabilia et delectabilia omnia fere sint cum frigiditate et caliditate. Et dico fere propter delectationes contemplatiuorum theorematum, quae contrarium non habent et cum caliditate non sunt, sicut determinari debet in ultima parte Ethicae monasticae. Quod autem fere omnia sint cum frigiditate et caliditate quadam, manifestum est ex passionibus sequentibus ista. Audacia enim et timores et coitus et alia corporalia siue passiones corporales delectantes et contristantes sunt in parte cum caliditate et frigiditate, hoc est in quadam corporis parte, in parte etiam in toto corpore caliditatem et frigiditatem inducunt sicut coitus et ira. Memoriae autem et spes, quae utuntur calefacientibus et infrigidantibus tamquam ex idolis mouentibus, quae mouent secundum uirtutem rerum quandoque minus et remissius et quandoque plus et intensius, sunt causae huiusmodi calefactionum et infrigidationum. Rationabiliter enim causantur intrinseci motus, qui permutant organicas partes corporis circa principium ipsarum, quod est cor, et spiritualia, quando permutatio fit in eis a congelatis ad humida calore resoluta et ab humidis calidis spiritibus et sanguine ad congelata frigida et constricta. Et similiter membra intrinseca fiunt mollia et dura ab inuicem, his contingentibus circa principium in corde. Multo autem amplius contingunt huiusmodi passiones in his qui passiui sunt et habent complexionem ualde ab huiusmodi passibilem, sicut multotiens in aliis libris diximus. Facile enim contingit in huiusmodi passio, quando hoc quidem est agens, sicut phantasma aut intellectum, hoc autem facile patiens, et non deficit utrumque istorum ab actione et passione, sicut in melancholicis, qui et fortia habent phantasmata et facile patiuntur ab eis. Tunc enim in ratione mouentis hoc quidem facit, aliud uero in ratione passiui patitur; per hoc enim sicut gratia exempli possumus dicere, si intelligit ambulandum, statim simul concipiens hoc, ambulat, si non impediat aliquid aliud. Patet igitur, quod passiones studiosae et bonae ordinant organicas partes ad motus ordinatos; desiderium autem mouet passiones, phantasiae uero mouent et causant desideria ex parte animae sensibilis, aliquando enim fit huiusmodi motus desiderii aut per intelligentiam aut per sensum. Quasi simul autem et citissime siue uelocissime fiunt haec per hoc quod natura facile faciens et passibilis est ab his quae dicta sunt, secundum ordinem ab inuicem. Mouens autem animal, quod sicut uirtus motiua mouet aut sicut mouens compositum ex motore et mobili, necesse est esse in quodam membro quod est principium motus effectiuum. Iunctura autem laxa, in qua est inflexio membri moti, est quoddam principium in quo et a quo est motus eius quod mouetur ultimum, et alterius membri moti principium, si non est ultimum, motiuum est in alio membro ultra illud quod dictum est. Sicut si dicamus, quod mouens manum est in musculis iuncturae manus ad asseyd, et si asseyd mouetur, mouens ipsum est in iunctura cubiti, quae est ultra ascendendo in brachio post iuncturam manus ad asseyd. Propter quod iunctura ipsa est ut una, et est, quod aliquando utitur ea natura ut duobus, quemadmodum in praecedentibus dictum est. Quando enim mouetur membrum, tunc necessarium est, quod hinc a moto superius stet signum centrale, quod de numero est ultimorum, quia semper ultimum descendendo a corde, quod primo mouet, quod, inquam, ultimum proximum est membro, quod mouetur, oportet stare immobile, a quo moueatur id quod mouetur ultimo motum. Et hoc est tamquam signum et punctum centri, circa quod et in quo gyrat membrum, quod mouetur, et cum hoc necesse est stare, tunc necesse est aliud moueri, quod sic in iunctura coniunctum est. Nos enim iam ante probauimus, quod omne quod mouetur, oportet firmari in aliquo stabili et fixo. Gratia autem exempli dicamus, quod mouetur quidem et non mouet ultima siue inferior pars brachii, quam uocamus asseyd siue harundinem. Id autem quod est in flexione siue iunctura cubiti de uirtute in neruis et musculis, hoc mouet, aliud uero motum quod in eodem brachio toto mouet se, necesse est etiam quiddam immobile mouens habere. Et hoc quod primum esse immobile aut quod nihil immobile est, dicimus esse signum potentia et uirtute mouendi, eo quod ab ipso sicut a centro omnes egrediuntur motus eorum quae mouentur. Et hoc quidem in brachio est, a quo mouetur totum brachium; et haec est iunctura quae est in armo, et accidit hoc fieri duo; est enim ultimum mouens et principium eius quod mouetur in ipso. Et ideo si brachium esset animal per se separatum existens, pro certo abhinc, ubi primum mouens est et ubi est principium motus eius quod mouetur, ibi esset prima sedes animae motiuae, et ex illo moueret omnia alia sibi colligata et coniuncta. Non enim potest dici, quod anima sicut principium motus sit in ultimo, quod mouetur. Contingit enim aliquando uirgam manu tentam moueri, et scimus, quoniam non in uirga est anima. Igitur ratio essendi animam in aliquo sicut in principio mouendi non est, quod sit in ultimo moto, et ideo non est ut mouens in eo quod mouetur ultimo, nec in principio eius quod mouetur, sed potius in principio mouente, ante quod non mouet aliud aliquid in ordine mouentium. Lignum enim siue uirga mota habet principium et finem in manu, a qua mouetur; una enim extremitas siue finis eius est in manu et illa mota mouetur totum, eo quod una parte continui mota mouetur totum continuum. Et ideo si non est in uirga mouens principium, quod est ab anima, propter hoc quod est mota uirga, eadem ratione etiam non est in manu, quae mota est a brachio; non enim differt per hoc quod utrumque est motum ab alio. Id autem quod est compositum ex primo mouente et mobili, sicut probauimus in octauo Physicorum, mouetur a seipso. Et ideo ratio eius quaedam est animam ut primum principium motus esse in aliquo quod non moueatur ab aliquo alio, sed quod moueatur a seipso. Et quando mouetur ab alio quodam immobili, siue sit coniunctum sicut pars animalis siue sit separatum sicut uirga, sequetur per unam et eandem rationem non esse animam in ipso sicut in principio mouente. Similiter enim se habet quoad inducta et manus ad yr, hoc est ad brachium, et haec pars quae yr siue brachium uocatur, ad cubitum; utriusque enim motus est ab alterutro dictorum sicut ab immobili proximo, non tamen primo, et utrumque istorum prope simile est uirgae motae, et quia sic prope similiter se habent quoad hoc quod dictum est, non differunt. Fit enim in hac comparatione uirga tamquam ablata siue abscisa pars, quae est manus uel brachium uel aliud quod est ab alio immobili motum. In nullo ergo principio erit anima, quod est extremitas cuiusdam alterius mouentis et moti, sicut cubitus extremitas adiutorii mouens inferiorem partem brachii, quae asseyd uocatur. Similiter autem anima non inest ei quod mouetur, si est extrinsecum, quod non est pars animalis, quod a se mouetur, quemadmodum diximus, quod principium ultimi uirgae in manu est sicut motum a manu. Est enim principium primum motus manus et uirgae superius amplius, sicut ante ostendimus, et ideo non hic in altero istorum est principium motus. Quod autem sit in neutro horum, sed amplius superius, patet per hoc quod cubito stante totum, quod de brachio inferius est continuum existens, mouetur. Et sic principium motus manus et brachii est in alio. Quae autem mouentur sicut ab anima, non habent principium sui motus in alio, sed in seipsis. Et per hunc modum fit resolutio omnium eorum quae mouentur, quousque stetur in mouente primo, quod a seipso mouetur. Cap. 6. Quod primum mouens, in quo est anima, medium est trium diametrorum, longitudinis et latitudinis et profunditatis, et per hoc est principium omnium motuum Quoniam autem in huiusmodi principio motus similiter se habent dextrum et sinistrum, hinc patebit. Haec enim licet sint contraria, simul mouentur, et ideo neutrum est principium motus ad alterum, eo quod principium mouens stat et firmat in se hoc quod mouetur. Igitur non contingit stare dextrum ad hoc quod moueatur sinistrum, nec e contra contingit stare sinistrum ad hoc quod moueatur dextrum. Oportet igitur, quod principium motus sit in superiore amborum; dico autem in superiore non loco, sed resolutione. Oportet igitur, quod in medio omnium motorum sit principium primum animae mouentis. Sicut enim in Physicorum quinto diximus, medium est extremum amborum extremorum, quando comparatur ad ipsa. Et sic medium est sinistrum ad dextrum et dextrum ad sinistrum, et est superius ad inferius et inferius ad superius, et est ante ad id quod est retro, et retro ad id quod est ante. Et sic principiat omnem motum localem quidem in dextro et sinistro, naturalem autem, qui est nutrimenti et augmenti, in superiori et inferiori et alterationem sensus et sensibilium in eo quod est ante et retro; similiter enim se habet ad motus, qui sunt supra et infra et in aliis differentiis situs corporis; motus autem supra sunt, sicut qui sunt a capite et humeris, et similiter est de aliis differentiis situs. Rationabiliter autem hoc contingit esse principium uniuersaliter primum; hoc enim dicimus esse primum sensibile. Sicut enim ostendimus in libro De sensu et sensato, cor est primum organum tactus, ad quod etiam omnium aliorum sensuum sensibilitas refertur; et sic est uniuersaliter sensibile primum. Et ideo quando per sensum alteratur in delectando uel tristando, sicut alteratione facta circa hoc quod est principium omnium aliorum, erit permutans, quaecumque sub ipso sibi conexa continentur, et sic simul mutantur omnes partes animatae extensae calore et spiritu et congregatae siue contractae per frigus. Et ideo ex necessitate demonstrationis contingit hinc fieri motum in animalibus, quem dicimus esse uoluntarium motum, et eadem necessitate sequitur ipsum esse primam animae sedem et ipsum esse primum, quod mouet seipsum in animali, et a quo omnia alia mouentur. Media autem haec pars potentia quidem et substantia est unum solum, sed actione et operatione, quando comparatur ad membra, efficitur plurima uiuificando, mouendo et sensificando et uegetando cibo et augmento, eo quod simul cum principio isto mouentur ossa ab ipso, quae sunt sustentatio membrorum aliorum, et illis motis necesse est et membra moueri; et in iuncturis ossium, quodcumque stabit superius alterum firmatum, in illo mouetur inferius. Huius autem exemplum est in figura. Ducantur enim ad a medium lineae b a et c a et sit a sicut signum, in quo est coniunctio duorum ossium, quae sunt a c et a b; secundum hunc enim modum dispositis ossibus tunc b mouetur et a mouet. Sed uerum est, sicut ex praedictis patet, quod aliquid in tali motu oportet esse stabile, si debet hoc quidem moueri et aliud mouere. Et hoc stabile est a. Igitur erit unum potentia tam a b quam a c continuum et colligatum, actione autem mouentis et moti erunt duo. Igitur totum a b et a c necesse est non punctum, sed magnitudinem diuisibilem esse. Amplius contingit aliquando c et a simul moueri, sicut mouetur totum brachium ex adiutorio et asseyd compositum, secundum quod totum brachium est unum continuum colligatum. Oportebit ergo ambo principia duorum ossium, quae mobilia sunt in a, in quo colligantur, esse unum aliquid in tali motu. Et tunc sic mouendo oportet esse aliud mouens non mobile, sed firmatum mouere; quod est, sicut si diceremus esse in armo, a quo totum mouetur brachium. Diximus autem, quod extrema et principia ossium ad inuicem firmantur et colligantur, in a mouendo se inuicem, sicut si gratia exempli dicamus, quod aliqui firmantes spondiles dorsi et ancharum, quae a tergo sunt, moueant crura et coxas, quae colligantur in anchis. Oportet autem in omnibus talibus, quod unum aliquid sit primum mouens ambo haec. Hoc autem erit anima, quae aliud quidem est ab huiusmodi magnitudine mota et existens intrinsecus in medio trium diametrorum, longitudinis uidelicet et latitudinis et profunditatis, quae sunt diametri corporis; sic enim erit principium motus crementi et localis et pulsualis et sensibilis, et isti sunt omnes motus, quos facit anima in corpore et propter quos anima coniungitur corpori. Secundum igitur rationem demonstratiuam, quae dicit causam propter quid motus illius qui uocatur motus desiderii siue uoluntatis, medium, quod mouet ea quae mota sunt, oportet, quod sit causa motus uniuersaliter in toto corpore. Et hoc quidem mouens omnino immobile est anima, sicut primo primum mouens in mundo est mouens indiuisibile et immobile. Sicut autem in mundo oportet aliquod primum corpus esse, quod primum moueatur ab immobili primo, ita quod ex immobili mouente et primo mobili conficiatur unum primum compositum, quod mouet seipsum et mouetur a seipso, ita in corporibus, quae animata sunt anima mouente, oportet aliquod corpus primum tale esse, a quo influatur omnibus aliis membris motus et ipsum primum corpus moueat seipsum. In tali enim conexione corpus, quod quidem est mobile a quodam alio primo et non est innatum mouere primo, sed moueri, potest pati secundum alienam passionem ab eo quod est corpus primo mouens, sicut omnes partes membrorum patiuntur alterationes cordis et omnes caeli inferiores recipiunt influentiam ab eo quod est primum mobile. Et sic solutis et constrictis neruis et ligaturis per totum corpus motus perficitur animae, quae ut motor iungitur corpori. Hoc autem est cor in corda habentibus aut membrum analogum cordi in his quae corda non habent. Et ex hac demonstratione certissime scitur, qualiter anima iungitur corpori, et quod sicut motor omni motu animati iungitur ei et non sicut perfectio uel actus materiae tantum, et quod propter hoc diffinitur, quod est entelechia corporis organici secundum potentias uitae, sicut in libro De anima determinauimus. Mouens autem omne necesse est habere aliquam fortitudinem et uirtutem, qua uincat et excellat mobile, et non extrudatur ab ipso extra locum et naturam suae firmitatis et immobilitatis, propter quod etiam fabula de Athlante caelum mouente a Pythagoricis inducta est. Et ideo necesse est cor esse confirmatum loco immobili super basim suam et ligatum neruis et uillis transuersalibus et longitudinalibus, quemadmodum diximus in scientia de cordis natura et anatomia. Insuper etiam cum uirtute sua cor moueat, oportet illius uirtutis habere uehiculum, quod est spiritus, et ideo necesse est spiritum et in corde generari et a corde procedere; omnia enim animalia expresse etiam ad sensum uidentur habere spiritum connaturalem sibi et potentia et uirtuosa sunt per ipsum. Quae autem sit salus et generatio connaturalis spiritus, dictum est a nobis in aliis nostris libris naturalibus et praecipue in libro De natura spiritus et respirationis. Spiritus autem uidetur in mouendo et causando motum aliquid simile habere cum primo animali siue animatiuo principio. Et hoc ideo est, quia, sicut saepe probauimus, est instrumentum animae et uitae et uehit uirtutem ipsius et mouet in forma uitae et animae sicut et calor naturalis. Et ideo est uitae opera perficiens sicut anima, et ideo etiam Heraclitus ipsum animam esse dixit. Habet igitur simile aliquid ad primum animatiuum, sicut etiam centrum siue signum, quod est in flexionibus iuncturarum, habet simile aliquid ad primum motorem, qui est cor, in hoc quod mouet immobile permanens et uirtute sua mouet inferius coniunctum ei non extrusum ab eo extra firmitatem et immobilitatem ipsius; sic enim etiam spiritus in forma mouet primi mouentis. Quoniam autem principium huiusmodi animatiui motus quibusdam quidem est in corde, quibusdam autem in membro, quod est cordi analogum, eo quod corda non habent, per idem membrum quod sic est principium etiam, spiritus ortus ab ipso efficitur eis complantatus et connaturalis et per illud uidetur eis existens esse in natura ipsorum. Utrum autem idem numero sit spiritus in tota uita animalis aut fit siue generatur semper alius et alius aut etiam omnino fit siue generatur, alia ratio est et alius locus disputationis, quoniam nos ostendimus alibi, quod generatur a corde alius et alius, et ideo mouetur secundum diastolen et systolen continue cor in animalibus. Eadem autem est ratio et de aliis partibus mouentibus quoad hoc, quae est de spiritu, quoniam omnia alia mouent in uirtute et forma cordis sicut et spiritus. Cum autem spiritus bene fuerit naturalis et bene complexionatus, tunc bene admouet siue aduehit uirtutem cordis in membra; et dant bonam fortitudinem ad opera et motus impulsus spiritus et retractus per diastolen et systolen cordis; impulsus enim aduehit uirtutem, retractus autem restaurat et recuperat spiritus substantiam hauriendo a corde continue. Ex his enim duobus motibus spiritus quodlibet motus instrumentum augeri potest, quando impletur spiritu et sanguine, et corripi siue diminui, quando retrahitur ab eo spiritus. Huiusmodi enim est natura spiritus, eo quod sine uiolentia magna corpus huiusmodi spirituale et spiritus existens facile corripitur retractum, et uisa quaelibet modica uiolentia impellunt ipsum propter huiusmodi causam spiritualitatis et tenuitatis et subtilis substantiae ipsius spiritus. Et est talis naturae, quod habet pondus grauitatis ad ignita leuia, et e contrario habet leuitatem ad his contraria, quae sunt terrestria grauia. Et huius causa est, quia ipse spiritus consistit ex quattuor elementis sicut humidum, ex quo uaporat et nascitur. Oportet enim, quod id quod debet in forma cordis informatum mouere totum corpus, quod ex grauibus et leuibus compositum est, non solum alteratione qualitatis simplicis esse connaturale grauibus et leuibus, sed ipsa suae substantiae compositione oportet, quod habeat cum utrisque hanc connaturalitatem. Hoc enim est de natura mixtorum, quod tenentur in se inuicem secundum superpositionem sui ad inuicem. In mixtura leue quidem enim tenetur inferius a grauiori sibi in potentia superposito; et graue superius a leuiori sibi secundum uirtutem superposito, quando plurimum unius est cum plurimo alterius et minimum unius cum minimo alterius secundum diuersam leuium et grauium sibi mutuo et ad inuicem superpositionem. Dictum igitur sic a nobis, cuius partis sit anima mouens primo; et similiter dictum est, cuius est spiritus mouens et propter quam causam. Qualiter autem motus membrorum perficiatur a principio, quod est cor, post hoc oportunum est inuestigare. Sumendum autem est hoc ex similitudine ciuitatis uel regni sub monarcha. Quoniam sicut ciuitas in quadam congregatione perficitur officiorum et communicatione, ita corpus organicum, quod est animalis corpus, ex multis constituitur officialibus membris officia sua exercentibus et communicatione, quam habent membra ad inuicem sub uno, quod omnibus praesidet et imperat. Accipiamus igitur ciuitatem optima ciuilitate habitatam. In tali igitur ciuitate, postquam semel compositus et institutus est ordo officiorum et officiatorum, oportet, quod numquam fiat aliquid quod sit extra ordinem singulorum, quae fiunt secundum ordinationem monarchae, etiamsi separetur ab ipsis monarcha. Separato enim ipso adhuc singuli statuta sibi ad utilitatem rei publicae exercent officia, sed monarcha singula ordinat facere conuenientia, et hoc quod ordinat, fit et mancipatur effectui, et cum hoc fit usus et utilitas communis et publica. In animalibus autem hoc idem fit per naturam in omnium membrorum ad cor relatione. Fit autem per hoc quod innatum est eis, quod singulum in omnibus sic compositis membris faciat idem opus, ad quod formatum est ex natura et mouetur a corde. Formatis enim in generatione membris a corde, spiritus motiuus in ea profluit motuum ipsorum, sicut institutis officiatis a monarcha officia iniuncta exsequuntur secundum imperium et institutionem ipsius. Et ideo bonum totius corporis est in corde, non prout est membrum singulare, sed prout bonum exercitus est in duce exercitus et bonum ciuitatis uel regni est in monarcha. Et hoc modo dux exercitus et monarcha non est persona priuata, sed publica, et hoc modo etiam cor in corpore animalis non est priuata pars, sed publica. Propter hoc autem quod iam dictum est, ciuitates aedificabantur antiquitus ad similitudinem corporis et praecipue ad similitudinem corporis humani, sicut dicit Tullius. Unus enim in his erat monarcha totius multitudinis gerens curam et regimen et institutionem, et erat hic quasi quoddam sapiens et iustum animatum, cuius omnis sermo et praeceptum et institutio fuit sapientia et iustitia; et sicut a luce non est operatio nisi lucere, ita illi non erat possibile agere nisi sapientia et prouida et iusta. Deinde circa illum ponebantur iurisconsulti sicut senatores, sicut supra cor ponuntur animales uirtutes, phantasia et intellectus, quorum consilio et determinatione cor mouetur, sicut monarcha omnia refert ad consilium et diffinitionem sapientum. Et sub his instituebantur officia, quorum communicatione subsistit ciuitas, sicut sunt artifices diuersarum artium et mercatores, aliunde abundantiam diuersarum rerum utilium adducentes, quae in ciuitate non sunt, et sub his omnibus impensae publicae et praepositi illarum prouidebantur; fiebat autem et conueniens munitio, ne hostibus quibuslibet irrupta destrueretur ciuitas. Sicut et in corpore humano sunt officiati oculi et nares et alia instrumenta sensuum et quasi ferentes copias extrinsecus negotiatores sunt instrumenta motus, per quae acceditur ad delectabilia et a contristantibus receditur, et omnibus his ministrantia sumptus sunt uasa pro nutritiua sicut hepar et stomachus et os et alia quaecumque ad nutrimentum membra ordinantur. Munitio autem in omnibus sunt circumdatio ossium retro in spondilibus, a latere in costis et ante in ossibus pectoris et superius in craneo et ossibus capitis, inferius autem confirmatio mollium in coxis et tibiis. Sic igitur dictum est, quomodo et propter quas causas animalia mouentur secundum motus uoluntarios. Sicut autem animalia mouentur secundum motus uoluntarios, ita etiam mouentur secundum quosdam motus non-uoluntarios, quorum tamen principium non est natura, sed idem est mouens in eis quod est in uoluntariis motibus mouens, et hoc est bonum uel malum apprehensum simpliciter uel ut nunc. Secundum plurimos autem horum non-uoluntariorum motuum duae partes in animali mouentur; dicimus enim non uoluntarie saepius moueri cor et genitalia secundum illum qui est a testiculo, motum ex spermatis potentia et uirtute. Cum enim aliquid uisum fuerit delectabilium uel tristium, multotiens haec duo membra localiter mouentur non praecipiente mente motum et forte contrarium praecipiente. Et ideo non solum non uoluntarie, sed etiam contra uoluntatem ista mouentur multotiens, sicut praeter uoluntatem est somnus et uigilia et quotquot alii huiusmodi sunt motus, qui nec sunt phantasma nec desiderium nec principiati ab aliquo ipsorum, sed a natura calidi uel humidi uel frigidi et sicci, cum tamen motus cordis et genitalium non sint nisi phantasma uel desiderium uel aliquid huiusmodi. Horum igitur motuum non-uoluntariorum determinantes causam dicimus, quoniam animalia, eo quod naturalia habent corpora, necesse permutari et alterari secundum naturales alterationes, et hoc non subiacet uoluntati animalis, quotienscumque alterantur partes in ipsis; illae enim alteratae alterant alias. Alteratis autem partibus necesse est quasdam partes augeri quasi tumescendo et dilatando uel extendendo se, alias autem necesse est diminui et contrahi. Ft sic contingit animal ex necessitate moueri et permutari secundum illas partes quae collimitantur primo alteratis partibus, quotienscumque contingit se inuicem tangere alteratas partes secundum proprias permutationes. Dico autem proprias permutationes, quae secundum naturam illis partibus inferunt passiones sicut uisibile oculis et soni auribus et sic de aliis, sicut in libris De anima et Sensu et sensato determinauimus. Causae enim motuum localium membrorum animalium in se et in partibus sunt caliditates et siccitates extrinsecae et alia quae sunt naturales motus et permutationes corporum animalium, secundum quod ipsa sunt physica corpora, a physicis alterantibus permutationem passa. Fiunt enim motus dicti, contractiones uidelicet et extensiones, a talibus physicis qualitatibus aut concidente cum eis partium, quas diximus, alteratione, sicut alteratis oculis aut alio instrumento sensus alicuius accidit contrahi aut extendi membrum illi collimitatum. Dictum enim est iam prius a nobis, quod intelligentia et phantasia et cetera huiusmodi passionem afferunt sicut facientia et agentia. Ferunt autem passionem mouentem maxime partibus et eam passionem praecipue quae est partium animatarum anima motiua, et ab hac praecipue mouetur pars, cui a talibus agentibus affertur passio. Et hoc manifestum per hoc quod quaelibet pars est quasi quoddam per se animal, si ponatur esse separata, quia tunc uirtus animae, quae est in ipso, erit anima eius. Anima autem animalis per hoc est anima quod est principium sensus et motus et est principium motus per sensum. Causa igitur motus multiplicis cordis etiam praeter uel contra uel ante uoluntatem est, quoniam habet in se humiditatem uitalem, quae facile alteratur. Et tunc palam est, propter quam causam non uoluntarie saepe mouetur; est enim principium sensuum, ad quod referuntur omnes sensuum alterationes, et humidum suum necessario alteratur et de facili siue frigore in timendis siue calore in delectabilibus. Et ideo de facili et ex necessitate humidi tales aduehentis formas contrahitur aliquando et dilatatur aliquando. Et quia humidum huiusmodi et spiritus continue pulsa fluunt in ipso et ab ipso et ad ipsum, ideo fugax est et non supponitur ordini et praecepto uoluntatis et mentis, nec potest diu in una teneri dispositione; humidum enim subtile modo a sensu, modo a phantasia, modo ab intellectu formam induit et aduehit, et ideo continue de una transit uel fugatur ad aliam et mouetur localiter secundum exigentiam ipsarum. Genitalia autem, quae mouentur a spiritu et humore testiculi, sunt pars quaedam quae est quasi punctum uel signum omnium fere neruorum et uenarum tam pulsantium quam quietarum. Propter quod etiam a philosophis dicitur neruorum et uenarum cauda quaedam, et ideo a testiculi parte egreditur quiddam quod est sicut spermatis motus aut potentia. Spermatis autem motus est cum spiritu spumoso, et potentia eius est cum spiritu et uapore extendente genitalia, quae extensio sine motu locali fieri non potest. Et cum sit punctus, ad quem ueniunt sensatorum et imaginatorum et intellectorum desiderabilium alterationes, alteratione facta secundum calidum et frigidum, quae necessario concidit delectabilibus et tristibus, necesse est alterationem ad genitalia redundare propter continuationem neruorum et uenarum. Et ideo necesse est ea non uoluntarie saepe moueri, quotienscumque fuerit in eis uis spermatis, eo quod sicut in corde est humidum uitale, ita in testiculo est humidum geniturae, quod facile alteratur, et sicut cor est principium sensuum, ita testiculus finis est neruorum sensibilium et uenarum, et passio uniuersaliter a formis redundat ad ipsum. Et ideo delectabili forma motus spirat, quod in ipso est humidum, et extendit mouendo praeter uoluntatem genitale membrum tam in uiro quam in femina. Sed in hoc est differentia quod uasa seminaria aliquando destituuntur humido et tunc non mouentur, sicut in supra posse coeuntibus patet, qui tacti a mulieribus postea non mouentur, quamuis multum prouocentur. Aliquando autem habent humidum congelatum, quod a formis non est mobile, sicut patet in frigidis. Cor autem uitali humido subtili numquam destituitur et ideo talibus non-uoluntariis motibus semper mouetur. Sic igitur de causa, quare quaedam membra non uoluntarie secundum locum mouentur, a nobis dictum est. Quia autem diximus in partibus quibusdam istos motus fieri et a partibus quibusdam sicut ab organis sensuum hos motus incohare, ideo oportet scire, quod motus, qui in principio sunt in quibusdam partibus et a partibus quibusdam rationabiliter a quodam sicut a principio accidunt, eo quod omnis multitudo eorum quae unius generis sunt, ad unum aliquod principium habet reduci. A principio igitur, quod omnium quae mouentur, principium est, uenientes sic deinceps ad inuicem de parte in partem ueniunt. Primo enim oportet mouere in motu primum principium totius ordinis mouentium et motorum, quia non nisi in uirtute primi principii mouent alia. Et de hoc ponemus figuram et ostendemus, quod motus, qui sunt secundum singula elementa siue litteras, quae sunt signa partium motiuarum, ueniunt ad principium, quod primo mouet, et sic ueniunt ad alia membra omnia a principio moto prius et permutato. Huius autem causa est, quam diximus, quod principium est multae potentiae siue uirtutis, uel ut magis proprie loquamur, est multiplex in uirtute et potentia, sicut omnis forma multarum efficitur potentiarum per hoc quod multis instrumentis materialibus attribuitur, sicut una et eadem ars architectonica alterius est uirtutis in serra et alterius in securi et alterius in dolabro, et sic de ascia et terebro et omnibus aliis instrumentis. Propter quod, si principium, quod est sicut cor, ponamus in medio esse, quod significetur per a, et dicamus, quod b aliqua pars quae sit sicut sensuum organa, c autem sit sicut organa motiua, dicemus quidem, quod b sensus siue sensibilis forma est principium b siue motus sensibilis et id quod c, quod est forma mouens, est principium c, hoc est motus uoluntatis per membrum unum uel plura. Ambo autem haec, hoc est sensibilis forma siue sensibilis alteratio et forma motus uel delectationis aut tristitiae alteratio erunt principia amborum dupliciter, scilicet quod aut sensibilis alteratio sit principium sensus et delectatio aut tristitia sit causa motus aut ad inuicem, quod sensus alteratio sit causa motus et delectatio sit causa sensus uel imaginationis alicuius; uenit enim permutatio aliquando ex b in b et etiam aliquando non deficit uenire ex b in c. Amplius, motus quidem iste ab his aliquando a partibus ueniet ad a, quod est sicut principium uniuersale in medio loco cordis positum, et tunc ueniet a partibus ad a tamquam ad principium. Aliquando autem ueniet ab a, quod est principium, ad c aut ad b sicut ad partes motas, sicut dicimus, quod motus aliquando uenit a sensuum organis ad cor, aliquando autem mouentur localiter sensuum organa a corde. Quoniam autem aliquando quidem delectabilibus uel contristabilibus intellectis aut quocumque modo apprehensis motus ille quem rationis aut uoluntatis esse dicimus, aliquando fit in partibus, quae sunt organa illorum motuum, aliquando autem non fit, oportet etiam huius nos assignare causam. Dicimus igitur, quod huius causa est, quod apprehensione facta aliquando in membris a formis apprehensis est passiua materia, aliquando autem non est aut non tanta est, quod mouere possit membrum, sicut supra diximus de motu, qui est a testiculo; aliquando etiam non est talis dispositionis, quod a forma apprehensa moueri possit, sicut diximus supra de frigidis, qui ad coitum non mouentur, etiam quantumcumque formas uenereas apprehendant. De partibus igitur motiuis singulorum animalium et de anima mouente et de communi causa motus dictum est a nobis hic. Alibi autem diximus De sensu et sensato et De somno et uigilia et de aliis potentiis et passionibus et operibus animae. In omnibus quae de motu animalium induximus, capitulis clare satis percipi potest animam primo et per se in corde esse et cor esse in animali, sicut primum mobile, ex motore immobili et moto corpore compositum, est in ordine caelorum, uirtutes autem, quae sunt propriae membris, et maxime eas quae sunt propriae principalium membrorum, esse, sicut sunt secundi et tertii motores caelorum aut etiam stellarum. Et ideo oportet nos hic inuestigare, utrum illae uirtutes quae sunt membrorum, sint separatae animae per se, sicut sunt motores corporum superiorum, uel non. De hoc enim Stoici a Peripateticis dissentiunt, et quia nos de hoc alibi satis disputauimus, ideo hic non inducemus, nisi quod ad propositam quaestionem de animatione animalium corporum uidetur esse necessarium. Hoc autem est quod nequaquam potestates membrorum principalium sunt animae separatae aut substantiae separatae ab inuicem, opera uitae in membris exercentes. Quod enim quidam distinguentes dicebant esse quidem omnes has unam animam, plures autem substantias, nihil omnino habet conuenientiae aut rationis, quoniam uerius contrarium dicere debebant, quoniam anima est substantia, quae est forma, opera uitae exercens in corpore organico; et ideo cum in principalibus multa et differentia exerceat opera uitae, potius debebant illi dixisse, quod essent plures animae, sicut et Stoici dicebant, quam quod essent plures substantiae, cum substantia forma dicatur, quae facit substantiam esse hoc quod est, et scimus, quod talis substantia non est nisi una in eo quod est unum numero. His autem quasi contra rationem dictis praetermissis dicimus, quod multitudo, quae est organorum in corpore, est propter multitudinem potestatum in anima. Propter quod etiam, sicut est relatio et colligatio membrorum ad unum et generatio ab uno, quod est cor, ita est relatio potestatum et effluxus ab una anima, quae est cordis; propter quod etiam cor est, quod primum et ultimum uiuit in animalibus. Amplius, cum omnem multitudinem necesse sit reduci ad unum aliquid quod est causa multitudinis illius, patet, quod omnis multitudo potestatum animae necessario reducetur ad unum, quod est causa omnium potestatum quae exercent opera uitae in animalibus. Uidemus enim omnes sensus in uno communi conuenire uniuoce, quod est accipere sensibilem formam sine materia, et ideo oportet, quod ab uno exeant omnes, quod est formale respectu omnium ipsorum, sicut etiam in libro De anima nos dixisse meminimus. Diuisio namque sensuum per organa diuisio est formae per formata et per materiam; et quod efficitur ibi apprehensiua coloris uel soni, ab harmonia est organi potius quam a uirtute sensitiua formali communi. Amplius, omnis sensibilium acceptio in uno communi formali uniuoco conuenit cum imaginaria et phantastica et memoriali acceptione et aestimatiua. In hoc enim omnes istae conueniunt quod accipiunt formam, non prout est actus materiae, sed prout est totius rei intentio et cum re ipsa idem, quia aliter res per ipsam non cognosceretur. Ex quo igitur sic in uno conueniunt, oportet et ipsas omnes unam naturam formalem uniuocam in omnibus eis habere per eandem quam supra diximus, rationis necessitatem, quia quaecumque multa sunt unum uniuoce participantia, omnia primo sunt in uno, quod est causa omnium ipsorum, sicut omnia calida causantur ab ignis calore. Omnes igitur istae potestates exeunt ab anima, quae est perfectio primi organi in animalibus, et hoc est cor, et reducuntur ad ipsum, et causa multiplicationis ipsarum sunt organa, sicut et in sensibus diximus esse causam multiplicationis sensuum organa sensuum. Cum autem his potestatibus coniuncta sit motiua potestas secundum omnes suas differentias, patet, quod ipsarum multiplicatio et exit ab eodem et reducitur in idem uitae principium. Est enim inuincibilis demonstratio, omnium horum dans causam, quod uidelicet causa primi sentientis et mouentis compositi est, quod ipsum est mouens seipsum et sentiens per seipsum et quod uniuersaliter est causa motus et sensus in omnibus quae ad ipsum ordinantur. Sic enim primum mouens seipsum et mouens alia etiam in caelestibus esse ostendimus. Cor autem solum est, quod est sentiens per seipsum et omnibus aliis est causa sensus, si non impediatur per accidens, et similiter est causa motus sibi ipsi et omnibus aliis, nisi per accidens impediatur. Hoc autem sic probatur: Interceptis enim uiis his quae a corde ferunt sensum ad organa, accidit non fieri sensum in organis, etiam si nulla prorsus alia fiat in organo corruptio. Intercepta autem quacumque uia non propter hoc sensus in corde perimitur. Ex his ergo et huiusmodi patet omnes sensus et motus a corde primo effluere. Quaeret autem fortassis aliquis, ad quid sint membra principalia secundum istam rationem. Si enim in cerebro non perficiuntur uirtutes animales, uidetur omnino superuacua esse natura cerebri, et praeterea uidemus expresse organa uirtutum animalium esse in cerebro. Et ideo uidetur, quod non omnes hae uirtutes a corde effluant. Sed omnia huiusmodi dubia citius soluuntur, si ad mentem reuocetur, quod in Libris animalium de natura et anatomia cordis determinatum est. Quamuis enim fons omnis uirtutis sit cor, sicut necessitate demonstrationis probatum est a nobis, tamen haec uirtus est indeterminata, secundum quod fluit a corde, et secundum quod fluit ad membra principalia, determinatur et specificis potestatibus et partialibus distribuitur in ipsis. Et propter hoc sunt dicta membra principalia, sicut uirtus animalis specificatur et distribuitur in cerebro ad organa partialia et uirtus naturalis distribuitur in hepate, et sic est de aliis uirtutibus, sicut facile patet ex his quae saepius in libris physicis sunt determinata a nobis. Sed tunc oritur quaestio ex praedictis, utrum uirtutes et potestates animae differant ab inuicem tantum per materiam organorum an inter se aliquam formarum et differentiarum habeant differentiam. Fuerunt enim quidam qui dixerunt omnes uires unam esse animam nec differre, nisi sicut differt lux in aére et in nube et cera et luto, in quibus propter materiae diuersitatem diuersa operatur. Et ideo dicunt auditum idem esse cum uisu, quando abstrahuntur hi sensus ab aure et oculo. Sed si hoc est uerum quod dicunt, tunc anima de se non habet diuersas potestates, sed potius causa diuersitatis potestatis est organorum diuersitas. Et hoc est impossibile, quia materiae tota diuersitas est a diuersitate formae, sicut in antehabitis saepe ostendimus. Propter quod dicimus, quod potestates animae sunt naturales potentiae ipsius et causantur a substantia et natura ipsius et sunt natura et causa ante organa corporis, licet forte tempore simul sint cum ipsis. Habent autem differentias formales, sicut differunt partiales potestates sub uniuersali potestate; et hae differentiae sunt naturales animae potentiae, propter quas non potest esse perfectio nisi corporis organici tantum et non potest esse in corpore homogenio. Sed potius sicut in ciuilibus potestas regni constituitur ex multis partialibus potestatibus; in una potestate monarchae unitis et ab ipsa monarchia effluentibus, ita est in partialibus animae potestatibus, sicut patet per antedicta, et in omnibus his, quidquid potest potentia inferior, potest superior eminentiori et excellentiori modo, sed non conuertitur. Secundum hunc igitur modum anima est in corpore primo quidem per substantialem actum sedem habens in corde et ex illo influens membris omnibus partiales potestates, quae quibusdam membris influuntur magis uniuersaliter, et illa uocantur principalia, quibusdam autem magis particulariter, et illa non-principalia membra uocantur. Et sic unitur corpori sicut monarchiae potestas unitur ciuitati, sicut in praehabitis dictum est. Et ideo patet omnino friuolam esse distinctionem, quam quidam dederunt dicentes animam dupliciter considerari, ut actum uidelicet siue formam materiae et ut motorem, et dicunt, quod si consideratur ut actus materiae, sic est in toto tota anima; si autem ut motor, tunc non est in toto tota, sed potius secundum unam partem est in membro uno et secundum aliam partem potestatis suae est in membro alio. Anima enim numquam habet aliam considerationem nisi sicut actus, quia et diffinitur per hoc quod ipsa est actus. Sed cum dicitur actus, non est ipsa actus nisi sicut motor potestates suas exercens in organis. Non enim possibile est, quod ipsa sit actus simplex sicut forma, quae nihil habet amplius, nisi quia forma est materiae. Differt enim ab ipsa et ideo dicitur anima et non forma naturae, et ideo animatio sua, qua animat corpus, est per potestates ipsius. Et ideo diximus et probauimus in praemissis, quod si quodlibet membrum esset separatum, potestas, quae est in ipso, esset anima eius. Propter quod patet, quod anima non habet aliam unionem cum ipso nisi unionem potestatis. Nam si aliter uniretur ei anima, potestas membri non esset anima eius, sed partialis potentia animae. Et ideo errant omnes sic distinguentes, et tamen multi adhaerent huiusmodi distinctionibus, eo quod imperiti nostri temporis homines magis quasdam fingunt distinctiones quam ueritatem philosophiae. Ex his etiam patet immediate animam uniri corpori per huiusmodi potestates et spiritum non esse nisi instrumentum ipsius et uehiculum uirtutum. Sed de hoc alibi dictum est a nobis. Eo autem modo quo diximus potentias animales a corde oriri, oriuntur a corde etiam naturales per eundem modum necessitatis. Si enim omnis potentia uitae necessario a uitae principio et omnes potentiae uegetabilis sunt potentiae secundum opera uitae, oportet, quod et ipsae a fonte uitae oriantur. Et quia has rationes demonstrationis uim habentes non considerauit Galienus, ideo aberrauit mirabili errore, ita quod ex dicto suo sequitur in una et eadem et eiusdem naturae multitudine diuersa esse principia, et quod ea quae ex uno generantur, uirtutem ex ipso non accipiant, et quod uirtutes plures, quas nihil unit, perficiant et constituant unum et idem animal, et alia multa et absurda, quae medici sequentes Galienum defendunt, non subtiliter inuestigantes naturam animalis, sicut nos saepius in antehabitis diximus. De parte autem intellectiua animae forte dubium est, utrum cum aliis exeat ab eodem fonte uel non. Uidetur autem maxime a corde fluere cum aliis propter hoc quod intellectus et uoluntas et prohaeresis sunt motiuarum partium animae; motus autem omnis est a corde, et cum idem moueat, cui fit nuntium de delectabili et tristi, uidentur istae potentiae a corde fluere. E contrario autem uidetur esse, quod in libro De anima bene determinatum est, quod intellectus nullius corporis est actus, et si nullius corporis est actus, non uidetur esse actus cordis, et eadem ratione neque prohaeresis et uoluntas. Amplius, cum intellectus uniuersalis sit in agendo sicut et prohaeresis in eligendo et uoluntas in uolendo, nulla autem potentiarum organicarum sit uniuersalis, uidetur, quod nulla istarum sit organica; quaecumque autem est in corde aut in alio corpore, est organica; uidetur igitur, quod nulla istarum sit in corde. Ad horum autem et similium determinationem oportet scire, quod primus motor intellectualis et non organicus, sed omnino indiuisibilis et impartibilis est in primo mobili non sicut uirtus organica in organo, sed potius sicut motor in eo quod mouet, cui influit formam mouentem, quam non habet ab ipso. Tripliciter enim unitur motor mobili, scilicet cuius esse et actus mouendi est secundum naturam mobilis, et cuius esse non est secundum naturam mobilis, sed actus, et cuius nec esse nec actus est secundum naturam mobilis, sed forma motus influitur per motum, quo motor mouet mobile. Et primi exemplum est in sensibilibus et uegetatiuis. Secundi autem exemplum est in nauta in comparatione ad nauim, sicut diximus superius. Tertii autem exemplum est in arte et in instrumento artis. Artifex enim nec esse nec actum artis habet a dolabro, sed tamen per dolabrum inducit formam artis in materiam artificiati. Et hoc modo unitur intellectus corpori, et ex hoc non sequitur, quod sit corporis actus, sed potius separatus, sicut ars separata est ab instrumento artificis. Est igitur intellectus et similiter prohaeresis et uoluntas potentia quaedam animae, quae est in corde, sed non fluunt ab anima hae potentiae, inquantum est in corde, sed potius inquantum est separata sub forma naturae intellectualis, sicut in antehabitis dictum est, et tamen intellectus mouet per modum, quem diximus, sicut ars separata mouet instrumentum. Tota enim materia corporis se habet ad intellectum, sicut instrumenta se habent ad artem, sicut saepius in antehabitis determinatum est. Cum autem una sit substantia animae, quae habet potentias separatas et coniunctas corpori, ad formam separatam intellectualem sequitur motus in corde propter unionem potentiarum separatarum cum his quae unitae sunt organo in una et eadem animae substantia, praecipue cum forma mouens sit forma ad rem comparata, in qua comparatione particulatur forma et determinatur ad materiam, eo quod in uniuersali nihil est imitandum uel fugiendum uel delectabile aut triste; et ideo in uniuersalibus nihil est de imitando aut fugiendo. Propter quod etiam, cum uniuersale ad rem determinatur, accipit formam particularem in phantasia de fugiendo aut imitando, et quia illae tales sunt uirtutes organicae, non est mirum, si cor mouetur in talibus dilatando se et contrahendo. Omnis enim intellectus practicus siue operatiuus formam, quam habet, et scientiam determinat ad particulare bonum, circa quod est opus, et ideo sua forma non est per modum resolutionis, sed per modum comparationis et in comparatione illa forma determinatur ad imaginationem et sensum, sicut patet in operationibus medicorum et architectonicorum et omnium eorum qui ex arte aliquid operis perficiunt. Sic igitur anima unitur corpori et mouet et regit corpus. Oportet autem scire, quod anima, sicut in superioribus determinatum est, producitur a causa prima sub lumine intellectus caelestium substantiarum ex semine habente in se uirtutem animae et corporis generantis et uirtutem totius caelestis periodi et uirtutem commixtionis omnium elementorum, quae praecedentia animam reducuntur ad quinque. Et ideo quattuor modis se habet ad corpus omnis anima. A causa enim prima, cuius ipsa est resultatio aliqua propinquior uel distantior, potestates et uirtutes habet creatrices in corpore, a lumine autem intellectuum caelestium, cuius etiam est resonantia quaedam clarior uel obscurior, habet aliquam maiorem uel minorem super materiam corporis eleuationem, ab anima autem generantis habet uirtutem formantem et assimilantem et a corpore generantis habet materiam et uasa, in quibus potest ex facultate ipsorum uasorum operari partes similes et dissimiles, congruas organice operibus suis, a uirtutibus autem caelestibus uirtutem habet figuratiuam, et a uirtutibus elementorum uirtutes habet depuratiuas nutrimentorum et eductiones superfluitatum. Haec autem ad quinque in communi reducta, scilicet diuina et intellectualia, animalia, caelestia et naturalia uocata, a plerisque philosophis praedicto modo distinguuntur. Uirtus igitur diuina creatrix est et eductrix formarum, eo quod omne quod in seminis materia est, oportet formari ad esse, et similiter, quod per modum nutrimenti et augmenti ingreditur, formam accipit animati, et similiter, quod per generationem egreditur de animato, uirtutem formantem accipit, et haec omnia omni conueniunt animato. In sensibilibus autem formantur formae imaginationum, et in rationalibus formantur formae intelligibilium, et omnis huiusmodi formarum creatio non potest esse in anima nisi una communi uirtute, quae ideo diuina uocatur, quia diuinitatis est ista uirtus per se, nec potest participari haec uirtus nisi per aliquam diuinae uirtutis in anima resultationem. Et haec est uirtus quam primo manifestat anima in corpore et ad quam omnes aliae referuntur uirtutes, et ipsa propter hoc est formalis et prima. Intelligentiae autem uirtus est in eleuatione sui supra materiam, et haec manifestatur secundo post primam in duobus actibus. Intellectus enim separatus est secundum se ab omni materia et materiae appendiciis. Et ideo resultatio sua aliquam habebit separationem, quam quidem omnis anima assequitur in hoc quod ipsa est super materiam, non oppressa ab ea, sicut opprimitur forma naturae. Cognoscitur autem in hoc quod agit ad formam non materiae, sed separati, quia agit ad uitam et nutrimentum et augmentum, quod nulli omnino materiae corporum per uirtutem materiae conuenit. Secunda autem operatio est distinguere in diuersas formas id circa quod et in quo operatur, sicut in folium et ramum et radicem et stipitem et alam et pedem et os et neruos et huiusmodi. Haec enim distinctio primo et per se conuenit intellectui et per ipsum conuenit ei quod est resultatio intellectus in animatis, et quo fuerit resultatio expressior, eo magis est distinctiua, et quo fuerit resultatio obscurior, eo est minus distinctiua. Et ideo magis est distinctiua rationalis quam sensibilis, et magis est distinctiua sensibilis quam uegetabilis, forma autem naturalis omnino deficit ab huiusmodi distinctione; et hanc uirtutem manifestat anima in formatiua, quae est in semine, in distinctione organorum et membrorum similium unum faciendo corticem et aliud lignum et aliud os et aliud carnem et sic de aliis, et in corpore animato distinguit nutrimentum secundum differentias membrorum. Sensibilis autem insuper confert et distinguit intentiones et sensibilia, et rationalis distinguit ueritates et quiditates rerum ex huiusmodi uirtute. Ea autem uirtus quam habet ab anima generantis, est, quae est secundum rationem animae, et haec est potentia assimilandi organa, ut agant operationes, quae non sunt nisi uitae operationes, sicut sentire, uidere et audire omnia enim haec sunt opera uitae, similiter autem nutrire et augere et generare et huiusmodi; omnia enim haec sunt opera secundum potentiam uitae perfecta, sicut in libro nostro De anima diximus, quae opera non habet nisi ab eo quod per se in tali corpore organico est causa et principium uitae, et hoc est anima, sicut in secundo De anima probauimus. Uirtus tamen, quae est a generante, gemina est, quia una est ab anima, sicut diximus, et alia est a corpore, quae est, quod ipsa materia uirtutem habeat uasorum, ut in ipsa assimilata ad finem ueniant animati agentis opera uitae. Hoc enim non habet calidum, inquantum calidum, nec frigidum nec humidum nec siccum, inquantum huiusmodi sunt; neque habet hoc mixtum, inquantum est mixtum ex omnibus, quia omne mixtum ex omnibus haberet, sed hoc est organorum corporis, inquantum ratio organi proportionem habet ad animam. Et ideo cum haec proportio uarietur secundum diuersas relationes ad diuersas animas, non potest esse organum unius animae hoc quod est organum alterius. A uirtutibus autem periodi totius habet potestatem figurandi, et quando primo format figuras membrorum, et etiam postea, quando nutrimentum terminat ad figuram membrorum et augmenti quantitatem distribuit secundum congruam uniuscuiusque membri figuram secundum proportionem quantitatis, quae debetur omni figurae. Habet autem adhuc aliam a periodo operationem, quae est commensuratio potentiarum ad augmentum et statum et declinationem et terminum omnis animati. A potentiis autem elementorum digestiuae uirtutes accipientes posse mouent corpus animatum quoad quasdam partes ad decoquendum et assimilandum et quoad quasdam ad conuertendum et uniendum et quoad quasdam ad expellendum id quod est impurum. Et his modis et secundum dictas potestates omnis anima mouet corpus, differenter tamen uegetabilis et sensibilis et rationalis, sicut praedictum est. Motum autem localem, siue in membro uno siue in toto fiat animali, non perficit anima ex potentia una, sed potius aut duo aut tria sunt principia mouentia, sicut et in antehabitis et in tertio De anima dictum est. Et ideo ad motum oportet concurrere eam quae est formarum creatiua, et haec est diuina, et causa, quae participat lumen intelligentiae aut est resultatio ipsius sicut phantasia, et haec est intellectus quaedam similitudo; et oportet concurrere distinctiuam eius quod quaeritur, ab aliis quaesitis, quae est sicut eligentia; et oportet conuenire animalem in appetitu; et haec sufficiunt quoad mouentem, dummodo sit in hoc etiam similitudo quaedam intelligentiae quod eleuetur super materiam, quia aliter non mouebit eam. Et ex his quattuor uirtutibus componitur mouens in mouendo et ab ipsis habet et quod mouet et quod mouere potest. Membra autem mobilitatem habent a ratione illa et proportione organizationis, et non inquantum sunt mixta uel inquantum sunt ex elementis. Organum enim inquantum organum diffinitur ad motorem, et ipsa sua perfectio est uirtus organica, sicut nauta perfectio est nauis, et sic ab uno solo habet mobilitatem talis motus, et motor, quod mouere potest, habet a quattuor uirtutibus, quas diximus. Quod autem motus secundum actum fiat, perficitur a tribus, quorum unum est mouens extra, quod est delectabile uel, ut uniuersaliter dicamus, bonum; alterum est carentia ipsius; tertium autem est possibilitas habendi ipsum per motum. Et primum quidem horum est ab eo quod est extra, ut diximus; secundum autem ab imperfectione commixti et materialis et elementalis corporis; tertium autem est a periodo, cuius extensio secundum mensuram eorum quae mouentur, causat, quod ea quae sunt de perfectione animati, non simul, sed per motum et successionem acquiruntur. Sic igitur et per haec et dictis modis anima mouet corpus. Uirtus autem elementalis, quamuis non moueat, operatur tamen ad mobilitatem ex parte membrorum, sicut patet, quod calor adducit spiritum et laxat neruos mouentes et cordas et lacertos; humidum autem mollificat, ut flexibilia sint in gyrationibus et motu; siccum autem tenet, ne nutent et flectantur sustentantia, et frigidum complexionale continet, ne euaporent spiritus et uirtutes ex calore motus. Et secundum hunc modum patet, qualiter omnes superius dictae uirtutes ad motum animalium operantur. Qualiter autem motus animalis gyratiuus est et circularem imitatur, in libro De motibus animalium iam a nobis determinatum est. Qualiter igitur anima unitur corpori et qualiter mouet ipsum, a nobis determinatum sit hoc modo. Haec enim coniuncta aliis quae de hoc dicta sunt, satis sufficere uidentur secundum intentionem praesentis operis.