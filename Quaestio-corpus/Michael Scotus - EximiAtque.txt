Sicut dicit philosophus in principio libri de anima, Omnium rerum notitiam certitudinaliter extimamus + esse quoddam bonum et honorabile, maxime tamen illam scientiam quoddam bonum et honorabile que per demonstrationes et per causas certas ex principiis et ueris et necessariis suis conclusionibus fidem facit. Aut quia melioris est subiecti et nobilioris et mirabilioris. Nam subiectum quanto nobilius tanto melius et mirabilius eo quod altiores causas et magis difficiles et admirabiliores rationes habet. Nam superiorum corporum figure, dispositiones, situs, motus, mensure, proprietates et passiones humanum intellectum ad admirationem inducunt, et ideo talis scientia toto desiderio est appetenda. Quamuis tamen geometria confirmatione uel certitudine demonstrationis precellat astronomiam quoad nos, licet tamen principia et cause ipsius nobis sint occulte, in se tamen manifesta sunt et certa. Et hoc est quod dicit philosophus in principio prime philosophie, quia intellectus se habet ad ea que manifesta sunt de se in natura sicut oculus uespertilionis ad lucem solis, et hoc est quod tota nostra cognitio ortum habet a sensu, sicut dicit philosophus primo Posteriorum, Omnis doctrina et omnis disciplina intellectiua ex preexistenti sit cognitione. Ideo uolentibus machine mundane et corporum superiorum cognitionem habere primitus tractamus de spera materiali breui et utili in qua figura machine mundane plenissime figuratur, ut habita notitia de ipsa in ipsam celestis spere specialiter notitiam intueamur. Nam, sicuts dicit Plato in Timeo, Mundus iste sensibilis factus est ad similitudinem mundi archetypi, id est, mundi principalis. Mundus autem principalis dicitur esse mundus qui fuit in mente diuina ab eterno ad cuius similitudinem factus est iste mundus sensibilis quem uidemus. Hec autem spera materialis facta est ad similitudinem huius mundi sensibilis et ideo omnes demonstrationes que fiunt in spera materiali similiter debent intelligi in mundo sensibili, quia abstrahentium non est mendacium, ut uult philosophus in libro Physicorum. Ex dictis ergo patet quid sit subiectum istius tractatus, scilicet corpus celeste et tota machina mundi et ea que in mundo continentur et mouentur, ut a Ptolomeo et Alphragano declaratur, a quibus iste tractatus precipue est extractus. Corpus dico celeste esse subiectum quod est ingenerabile et incorruptibile, cum non sit contrarietati subiectum nec alicuius peregrine impressionis susceptiuum. Causa efficiens est magister Ioannes de Sacrobosco et alii compilatores. Causa finalis est cognitio corporum celestium in se et proprietatum et passionum ipsorum. Causa formalis est duplex, scilicet forma tractatus et forma tractandi. Forma tractandi est idem quod modus agendi et modus agendi est quintuplex, scilicet diffinitiuus, diuisiuus, probatiuus, improbatiuus, et exemplorum positiuus, ut legitime per se liqueat. Compilator huius tractatus de spera principali suo proposito premittit paruum prohemium in quo breuiter et compendiose innuens quid et de quo in unoquoque capitulo ibi tractabitur breuibus uerbis dicens quod quatuor sunt capitula huius doctrine. Secundum hoc igitur iste tractatus diuiditur in prohemium et executionem. Prohemium enim deseruit prouidenti. Executio uero deseruit uirtuti rationali. Executios incipit ibi, Spera igitur ab Euclide etc. In prohemio dicit quod iste totus tractatus diuiditur in quatuor capitula. In primo capitulo agit de principiis huius doctrine, scilicet quid sit spera, quid centrum spere, quid axis spere, quid sit polus mundi, quot sint spere, et que sit forma mundi. In secundo agit de circulis et de nominibus et de officiis ipsorum, et qualiter in spera disponantur, quia quidam se intersecant, quidam non, et qui dicuntur paralelli, et de quinque zonis que distinguuntur in celo et in terra per accessum et recessum planetarum in circulo obliquo. In tertio capitulo determinat ortum et occasum signorum et diuersitatem noctium et dierum, quare quibusdam crescunt et decrescunt dies et noctes, et de diuersitate habitantium in diuersis climatibus, et de diuisione et diuersitate climatum. In quarto capitulo determinat de circulis planetarum, scilicet de deferentibus, equantibus et epiciclis, et de causis eclipsis solis et lune. Ubi partes incipiant patebit in littera. Ad maiorem huius scientie declarationem primo potest queri utrum mundus fuit ab eterno, secundo utrum sit unus mundus uel plures, tertio utrum aliquando sit habiturus finem. Circa primum sic scribitur in II prime philosophie, Uoluntas primi est actio ipsius, sed primus habuit ab eterno uoluntatem faciendi mundum, ergo ipsum fecit ab eterno. Nam si non, tunc interuenisset uariatio in uoluntate ipsius, quod est erroneum dicere, preesse tamen ipsum causalitate et non duratione, quia, ut uidetur, mundus est ab eterno. Iterum tertio Physicorum dicitur quod in perpetuis non differt esse et posse. Cum igitur agens primum sit maxime perpetuum in ipso, non differt posse ab agere et esse actu et tamen ab eterno potuit facere mundum, sequitur necessario, ut uidetur, quod ab eterno fecit ipsum. Item quarto Physicorum et etiam quinto philosophie prime dicitur quod, si tempus non incepit, nec motus, nam tempus est mora uel mensura motus. Sed tempus non incepit, ergo nec motus, et sic nec mundus. Quod autem tempus non incepit patet sic: impossibile est tempus esse uel etiam intelligere sine nunc, quare nostrum intelligere est in continuo et tempore, et tota ratio temporis consistit in nunc, quia non haberetur de tempore nisi nunc, et idem est nunc delatum quod omne tempus. Ergo si tempus est, nunc est. Nunc autem, ut habetur quarto et octauo Physicorum et quinto prime philosophie est principium futuri temporis et finis preteriti, ergo si ponamus in re principium, tempus precessit ipsum et sic in infinitum, ut uidetur. Sed contra Mercuria, secundo celi et mundi, dicitur quod in celo sunt dextrum et sinistrum, sursum et deorsum, ex opere factoris sui, ergo ibi non negat mundum habere factorem sed expresse asserit, et idem facit Plato in Timeo, sed factor precedit factum suum causalitate et duratione, ergo mundus habuit initium sue causalitatis, quare mundus non fuit ab eterno. Item tertio Physicorum dicitur quod non contingit in infinita pertransire. Si ergo mundus fuisset ab eterno, infinite reuolutiones celi precessissent istam et hodiernam reuolutionem, ergo impossibile fuisset ad hanc peruenire, sed peruentum est ad ipsam, ergo aliqua incepit que fuit prima, quare mundus non fuit ab eterno. Item si mundus fuisset ab eterno, infinite anime rationales fuissent ab eterno, sed anima rationalis est incorporalis, ergo est ponere infinitas animas actu esse, quod est contra communem opinionem, quia sic iam numerus electorum esset completus, nec iam alii fratres haberent locum in paradiso, et sic mundus iam diu terminaretur, quare impossibile est mundum fuisse ab eterno, quod concedendum est. Ad hanc questionem dicendum per Mercurium in libro de uita deorum, ubi dicit quod sola Monas est alpha et omega, id est, principium et finis, uel aliter alpha et omega, id est, sine principio et fine. Est autem principium a quo omnia producuntur et finis ad quem reducuntur. Solus ergo deus est ab eterno precedens omnia facta sua diuersa in esse. Secundum ergo fidem et ueritatem dici non potest quod aliquid precedens Adam diuersum in esse ab ipso potuit semper esse, quia fides supponit omne quod est preter deum aliquando non fuisse. Ad primum ergo dicendum quod actio diuina aliquando dicit totam essentiam diuinam nihil connotando penitus in causato, et hoc est idem quod sua est natura, aliquando notat aliquid in rebus creatis prout exterius terminatur. De prima ergo procedit ratio quod est idem quod uoluntas uel esse ipsius, et non de secunda, et idcirco ratio non tenet. Ad secundum dicendum quod potentia est duplex, quedam que est passiua et ordinata ad actum primum, qui est esse. De hac potentia dicit philosophus quod in perpetuis non differt esse a posse, quoniam in illis est et potentia coniuncta cum actu essendi, quia sunt cum materia et forma. Alia uero est potentia que est actiua et ordinata ad actum secundum quidem operari; talis differt ab actu in perpetuis. Uel dicendum quod in perpetuis non differt esse a posse, hoc est, perpetua nihil possunt habere bonitatis quod faciat ad esse suum quod totum non habuerunt, unde quicquid poterat angelus habere {...} in ea quod natura talis totum habuit super celum et etiam elementa. Ad tertiam rationem dicendum quod nunc in tempore diuersas habet rationes, aliquando enim accipitur ut initians, aliquando ut terminans, aliquando ut continuans, et his tribus modis est ut unum et in ratione unius, aliquando uero ut diuidens et sic est sicut duo et in ratione duorum. Dico ergo quod tempus non incepit in nunc in quantum nunc est de terminans aut diuidens aut continuans per acceptum tempus, sed in quantum est initians tantum, et hoc modo nunc est in tempore sicut punctum in linea recta, aliis uero modis est sicut in linea circulari, et hoc modo procedit ratio et non primo, et ita non sequitur ratio. Secundo queritur, Utrum sit unus mundus uel plures, et uidetur quod sint plures et non unus. Dicit Euclides primo geometrie adducto puncto licitum est lineam protrahere in continuum et directum. Sed secundum Theodosium in primo de speris polus mundi est punctus supra superficiem celi consistens tantum inhians axem coeli. Ergo a quolibet illorum potest protrahi linea recta quantumcumque in continuum et directum, ergo et plures mundi inter duas lineas protensas possunt contineri, et si in infinitum protrahantur, infiniti erunt mundi. Ergo possibile est esse plures mundos. Sicut habetur tertio Physicorum, In perpetuis non differunt esse et posse. Si ergo possibile est plures mundos esse, plures mundi essent. Preterea potentia infinita non terminatur nec finitur per aliquem suum effectum finitum. Cum ergo iste mundus sit effectus prime cause cuius potentia est infinita, ut probat Aristoteles in libro 8 Physicorum, ergo oportet et plures mundos esse et infinitos. Preterea si causa unica, et effectus unicus; et si equiuoca, equiuocus; et si analoga, analogus. Ergo similiter infinita, infinitus etc. Sed causa prima est infinita et mundi erunt etiams infiniti. Contra. Si plures essent mundi ut duo uel tres uel plures, aut essent in eodem loco aut in diuersis. Sed in eodem non, quia 4 Physicorum dicit, Impossibile est duo corpora in eodem loco esse simul. Si in diuersis, tunc unum esset iuxta aliud secundum dextrum uel sinistrum, sursum uel deorsum, ante uel retro, sed hoc est impossibile, quia cum tactus spr arum sit in puncto, ut probat Euclides, sequeretur necessario spateum remanere inter conuexum unius spere et alterius, et tunc quero, Aut ini illo spatio esset corpus replens ipsum locum aut non. Sed non est ibi corpus aliquod, quia illud esset extra omnem mundum, cum spatium illud sit extra omnem circumferentiam mundorum. Si uero non est ibi aliquod corpus replens spatium illud, erit ponere uacuum quod est impossibile in rerum natura, ut patet per Aristotelem in 4 Physicorum. Ergo impossibile est plures mundos esse. Item si essent plures mundi, aut essent ex corporibus eisdem in specie uel diuersis, ita scilicet quod terra unius mundi esset similis in natura et differentia in totum cum terra alterius mundi, et sic de aliis elementis intellige aut non. Et si non sit similis terra unius mundi et similiter elementa cum terra alterius mundi cum unitate nature et diffinitione, tunc illi mundi non communicarent nisi in nomine tantum, et ex talium pluralitate non sequeretur plures esse mundos, sicut nec canes propter hoc sunt plures, quia canis signum equiuoce celeste, latrabile et marinum, et siquidem non conueniunt nisi in nomine. Et tunc etiam mundi nomen non conuenit nisi in nomine, et tunc non sequeretur quod essent plures mundi nec contra talem positionem disputaremus. Si uero essent plures mundi et conuenirent eorum elementa adinuicem in diffinitione et unitate nature, oporteret necessario quod motus eorum esset idem, et sic poneretur sequi necessario quod terra alterius mundi moueretur ad medium huius mundi uel econuerso, et ignis similiter alterius mundi ad superius nostri mundi uel econuerso. Hoc autem est impossibile. Sequeretur enim quod terra huius mundi moueretur ad medium naturaliter ratione alterius mundi, et tunc sequeretur necessario ipsam quiescere uiolenter in hoc mundo et sic motum naturalem esse sibi non naturalem, et similiter dicas de igne. Item si terra huius mundi moueretur ad terram alterius, tunc sequeretur quod terra ascenderet sursum. Sed locus suus hic est in hoc mundo et ipsa desiderat esse hic, ergo in eodem esset et moueretur illinc. Similiter dicendum est de igne. Ergo mundi non sunt plures. Item Plato dicit quod mundi non possunt esse duo uel plures nec innaturales, quia iuxta unum exemplum scilicet mundum archetypum formatus est, id enim quod uniuersa continet intelligentia cum aliquo fieri non potest esse plurificatum. Nam cum mundus sit uniuersitas entium ordinata, si ergo duo uniuersa sint, ergo uniuersus non est uniuersus, quod est impossibile et contra hypothesim. Ergo plures mundi esse non possunt. Item non esset unum principium cuncta continens sed plura. Ut igitur suo extrahi simul foret, id est, mundo archetypo, unus a deo factus est, quod non duo nec innumerabiles sunt mundi, quod concedendum est. Et dicendum ets quidam dicunt quod deus potuit et potest ita cum isto mundo alium et alios facere uel etiam infinitos cum sit omnipotens, et hoc ex elementis eiusdem speciei et nature uel etiam diuerse. Sed ista positio insufficiens est, et causa huius est quia, quamuis deus possit hoc facere, non tamen natura hoc posset pati, ut habetur primo celi et mundi, tertio capitulo, quia quantum est de natura mundi impossibile est esse plures mundos, et hoc quantum ad eius causas proximas et essentiales, licet hoc deus posset si uellet. Multa namque deus de potentia sua absolutas posset facere que respectufieri non possunt. Cuius causa est quia non omnis potentia actiua conuertitur in passiuam nisi solum quando patiens habet proportionatum et possibilitatem ad receptionem illius. Natura uero causata non est talis potentie receptiua quantum est de natura sui, scilicet quod sit receptiua plurium mundorum simul. Ad primum ergo dicendum quod dictum Euclidis ueritatem habet sumpto modo intelligendi uel imaginandi. Extra mundum uero non est tale quod nihil in diuinis uel quemadmodum sit extra ipsum, sed ponatur negatio quantitatis. Ad secundum dicendum quod de potentia diuina contingit loqui dupliciter, scilicet absolute et in se, et sic numquam terminatur finiri per aliquem effectum, producto namque uno uel pluribus adhuc plura potest producere, cum potentia dei per nihil sit terminata uel coartata. Sed loquendo de potentia diuina relata ad actum aliquem temporalem sic dico quod terminatur ad effectum suum quemlibet. Alias imperfecta esset in producendo suum effectum. Ad tertium dicendum quod ratio illa tenet tantum in illis effectibus qui naturaliter producuntur ex suis causis in similitudinem et participationem ipsarum. Res uero non producuntur a deo hoc modo sed per solam uoluntatem et liberalitatem tantum. Queritur utrum mundus aliquando terminetur cum tempore, et uidetur quod nunquam terminabitur. Omnis motus procedens a motore infinite potentie, in cuius uoluntate et opere nulla incidit innouatio, procedit et extenditur in infinitum. Motus celi huius procedens a deo in cuius uoluntate et actione non accidit mutatio alicuius uariationis ergo est infinitus, quare impossibile est ipsum habere finem ut uidetur. Preterea generatio generabilium et corruptio corruptibilium est circularis, quia generatio unius est corruptio alterius secundum philosophum in libro de generatione et corruptione. Preterea quod philosophi mundum infinitum posuerunt in primo, assumendo ergo ut uidetur numquam habebit finem. Contra. Nihil in natura mouetur frustra, sicut habetur in libro celi et mundi et alibi; sed omnia mouentur propter aliquem finem certum aliquando habiturum, aliter motus et appetitus essent frustra. Cum ergo celum inter alia causata sit nobile, motus eius erit propter aliquem finem determinatum quo adepto continget eum quiescere. Finis enim mouet ea que sunt ad finem, et ibi est status, ergo aliquando quiescet motus totius uniuersi. Preterea secundum philosophum quies et motus sunt opposita, nam quies habet se per modum positionis et habitus, motus per modum priuationis; ergo quiescere melius est quam moueri. Sed natura semper appetit quod melius est et nobilius, ut tertio celi et mundi; ergo motus celi aliquando cessabit a motu et per consequens totus motus uniuersi, quod concedendum est. Solutio. Dicendum est quod motus celi potest considerari dupliciter: aut quantum ad formam celi et motorem ipsius, aut quantum ad finem ipsius motus. Primo modo dupliciter, quia aut ratione forme et figure ipsius celi cuius est actus; sic nunquam cessaret moueri. Si ratione motoris, cum motor infinite sit potentie, adhuc moueretur in infinitum. Si motus celi consideretur ratione finis, hoc est dupliciter: aut ratione finis proximi et immediati, scilicet propter generationem et corruptionem, sic secundum philosophum motus celi procedit in infinitum; aut ratione finis ultimi, qui est melior respectu creature et specialiter hominis, cuius finis est beatitudo, ut impleatur numerus electorum, cum motus cessabit et formabuntur dies et nemo in eis. Secundum prophetiam Isaie: Ecce ego commouebo nouos celos et terram nouam et non erunt in mente, postea exultabitis et gaudebitis in sempiternum. Et per hoc patet solutio ad argumenta. Ad questiones alias dicendum quod mundus non incepit in tempore sed cum tempore; unde Plato, Tempus celo coeuum est, ut una hora una dissoluatur, si modo fas et ratio dissolui patietur. Spera igitur ab Euclide sic describitur. Finito prohemio incipit executionem, et hoc capitulum diuiditur in duas partes. In prima agit de principiis huius artis diffinitiue; scilicet, quid sit spera, quid centrum, quid axis spere, quid polus spere. In secunda parte diuidit speram, ut ibi, Spera secundum sui{...}. Hec secunda in duas: in prima diuidit speram secundum sui substantiam; in secunda ponit ordinem totius uniuersi qui in mundo continetur, ibi, Uniuersalis mundi{...}. Prima cum precedentibus est presentis lectionis et diuiditur in duas partes: in prima ponit unam diuisionem datam penes substantiam spere; in secunda ponit aliam datam secundum accidens, ibi, Secundum accidens autem{...}. Et hec secunda in duas: in prima ostendit quid sit spera recta; in secunda ostendit quid sit spera obliqua, ibi, Illi uero{...} etc. His uisis littera patet. Spera est transitus{...}, id est, spericum corpus est illud quod transit circumferentia dimidii circuli ita ut fiat intransitiua conclusio ut causa causalis, id est, causa causans solam circumferentiam. Dico quotienscumque, id est, quot uicibus circumducitur circa centrum describit corpus spericum diametro immobili existente etc. Diametrum est linea recta diuidens circulum in duas partes equales. Nota differentiam inter circumferentiam et circulum, quia circumferentia est linea curua solum, sed circulus est tota illa superficies que a circumferentia includitur. Item nota quod differentia est inter diametrum et axem, quia diametrum est circuli in plano, axis uero est in corpore rotundo. Unum tamen sepe pro alio ponitur. Item nota quod solidum dicitur tribus modis: uno modo est idem quod durum, sicut terra; alio modo solidum idem quod continuum, et sic elementa et corpora supercelestia solida dicuntur; tertio modo, id est, quod trina dimensio, et sic idem est quod corpus, unde non est ibi negatio, Spera est corpus solidum. Nota etiam, quod triplex est superficies: plana, ut in pariete; concaua, ut in cypho; conuexa, ut in monte, et a tali superficie illud solidum rotundum continetur, quia omnis includit intra se nihil relinquens extra se. Linea {...}, scilicet transiens de polo septentrionali ad polum meridonalem per centrum terre dicitur axis mundi ad similitudinem axis qui est in curru. Nam sicut circa axem materialem qui est in curru uoluitur rota, sic circa hunc axem mundi uoluitur machina mundi. Sed in curru axis et rota mouentur localiter; spera uero mundi mouetur circa medium non mutans locum secundum se totum. Axis uero mundi omnino est immobilis et imaginatur a septentrione uersus austrum. Polus dicitur a polis, quod est pluralitas quod omne uolubile quod mouetur circa medium non mutans locum necessario habet duas fixiones. Speralis substantia est supra speram ignis a globo lunari supra, ‚Äù que dicitur quinta essentia. Illa igitur diuiditur in nouem speras, et inuoluit superior inferiorem sicut cepa cepam undique includit, ut patet in figura nouem circulorum circa idem centrum, quarum quedam mouetur ab oriente in occidentem et quedam ab occidente in orientem. Hoc dicetur in proxima lectione. Secundum autem accidens diuiditur spera in speram rectam et obliquam, hoc est, quoad nos habitantes in terra, scilicet sub equinoctiali circulo uel citra uel ultra et in recta spera. Nota quod in recta spera omnes stelle que sunt in firmamento etiam iuxta polos oriuntur et occidunt. Orizon dicitur circulus diuidens superius hemisperium ab inferiori, id est, ille contactus celi cum terra quando circum circa alicui homini existenti in superficie terre uidetur celum iacere super terram, et dimidiam partem totius celi uidelicet supra illud contactum, et dimidia pars celi occultatur eidem. Anguli recti sperales dicuntur qui sunt minores duobus rectis angulis recti luminis in angulo contingente. Cetera plana sunt omnia. Queritur primo quam formam siue figuram debeat habere mundus, secundo utrum sit ponere nonam speram, tertio de quibusdam super litteram. De primo sic uidetur quod debeat habere formam triangularem. Mundo maxime conuenit forma prime figure, sed prima figura inter omnes figuras est triangularis, ergo mundus debet habere formam triangularem potius quam rotundam. Maior et minor patent sic: quia illa est prima figura in genere figurarum, ad quam omnes alie figure resoluuntur, sed ad triangulum omnes figure multilateres et etiam circulus resoluitur, ut testatur Commentator supra propositionem primi Euclidis, ergo triangulus est prima figura. Ad idem, illa figura que est aptissima motui maxime conuenit celo, cum celum continue moueatur, sed triangulus est huiusmodi etc. Probatio minoris. Id quod facit moueri secundum totum et secundums partes magis est aptum ad motum quam quod facit mouere partes tantum et non totum. Sed figura triangularis facit moueri secundum totum et secundums partes, figura uero circularis mouetur secundum partes tantum, quare fiet triangularis aptiors ad motum quam fiets circularis. Ad idem, quod plus facit ad diuisionem medii plus facit ad motum, sed figura triangularis est huiusmodi, quia est acuta, illa uero obtusa, ergo etc. Sed contra. Motus sequitur figuram, ergo primus motus sequitur primam figuram. Sed primus motus est circularis, ergo requiret figuram circularem. Maior patet in libro Physicorum, et minor in libro de celo et mundo. Item simplex ante compositum, sed figura circularis est omnibus aliis figuris simplicior, ergo ipsa erit prior. Maior patet de se. Minor patet sic: quia circularis figura una clauditur linea, triangularis uero tribus. Item illa figura celo conuenit que attribuitur motui uelocissimo, sed figura circularis est huiusmodi, ergo etc. Item facilius est moueri partes quam totum et partes, sed figura circularis facit tantum partes moueri localiter et non totum, quare figura circularis facilior est ad motum quam alia, quod concedendum est. Dicendum quod circularis figura propter sui simplicitatem, quia ex una linea componitur, et propter sui complementum, quia ei non potest fieri additio, et propter sui capacitatem, quia omnia continet intra se, et propter sui motum, quia prior est, hiis causis et aliis prima figura est. Ad primum argumentum dicendum quod de figuris possumus loqui dupliciter: aut quantum ad compositionem earum, aut quantum ad resolutionem. Primo modo circularis figura est prior, quia ex paucioribus componitur lineis quam triangulus et quelibet alia figura laterata. Secundo modo triangulus est prima figura, quia non resoluitur in alias figuras sed omnes alie figure resoluuntur in ipsum triangulum. Et si obiciatur, triangulus diuiditur in infinitum, cum sit quantitas continua, quare diuidatur et resoluetur in triangulos infinitos, dicendum quod omnes alie figure diuiduntur in triangulos secundum quantitatem et qualitatem, triangulus uero in quantitatem tantum et non qualitatem diuiditur, et ita obiectio nulla. Ad alia duo dicendum quod de motu figure est loqui dupliciter, scilicet de motu figure qui sit de loco ad locum, et hoc modo figura angularis est aptior ad motum scilicet rectum quam circularis, sursum scilicet uel deorsum, ante uel retro, quia facilius diuidit medium. Alio modo circularis figura est aptior ad motum, scilicet qui fit circa medium. Et sic patet solutio. Secundo queritur utrum sit ponere nonam speram et uidetur quod non, quia orbis non habet influentiam nisi mediantibus stellis que sunt in eo, sed in nono orbe non est aliqua stella, quare non habebit aliquam influentiam et ita frustra erit. Sed natura nihil facit frustra, quare non uidetur quod sit nonum celum. Item, si est ponere nonam speram, illa erit maxima omnium sperarum et omnium corporum. Sed si est ponere maximum corpus, et minimum erit ponere, quia contraria sunt in eodem genere. Sed non est ponere minimum, ergo nec maximum. Sed contra. Scribitur in secundo de anima, Omnium naturalium est terminus sue magnitudinis et diminutionis. Item tertio Physicorum, Nullum corpus naturale est infinitum, ergo etc. Quod concedendum est, quia, si esset aliquod corpus infinitum, illud non posset moueri motu recto quia non haberet locum suum terminatum ad quem moueretur, et 98 si moueretur circulariter, non haberet medium circa quod moueretur, et sic non moueretur circulariter. Nos autem uidemus celum moueri infra diem et noctem circa terram semel. Hoc autem non contingeret, si celum esset infinite magnitudinis. Ad primum in oppositum dicendum quod concedo naturalibus cum mathematicis plane uidetur quod debet esse nona spera, quia per naturam in omni genere est reperire principium unum a quo omnia reducuntur que in illo genere sunt, et secundum mathematicos octaua spera mouetur duplici motu. Ergo erit ponere aliud corpus celeste ab istis octo quod mouetur unico simplici motu, et hic erit nona spera. Ad argumentum primum dicendum quod nona spera de sui compositione lucem non habet ita aggregatam sicut alii orbes habent stellas, unde totus orbis habet influere ratione lucis et ratione motus. Ad secundum dicendum quod corpus maximum et minimum possumus considerare dupliciter: aut secundum formam et speciem et uirtutem naturalem, aut secundum potentiam materie et imaginem solum. Primo modo est ponere maximum et minimum in natura corporum naturalium, et hoc est propter firmitatem uirtutis naturalis, uerbi gratia carnem minimam que fecit operationem carnis. Sic etiam est ponere maximum potentie finite ut celum, non tamen est ponere maximum uel minimum quo nihil possit maius et minus cogitari a parte materie, que non sit in potentia ad magnitudinem in appositione uel diminutione, et sic non negat Aristoteles infinitum. Potest enim imaginari corpus super diametrum mundi dupliando, triplicando uel quotienscumque multiplicando et ita diuidendo, et ita non est ponere minimum uel maximum. Tertios queritur de hoc quod dicit, Spera est corpus solidum. Uidetur quod non sit solidum, quia omne corpus habens dimensiones corporis solidi potest recta linea mensurari, sed spera recta linea mensurari non potest, ergo spera dimensiones solidi corporis non habet, ergo non est corpus solidum. Maior patet de se; minor sic, quia linea recta in conuexitate et in concauitate non tangit speram nisi in puncto. Contra. Omne corpus quod potest mensurari a dextro in sinistrum, ante et retro, sursum et deorsum, et econuerso, est corpus solidum. Corpus spericum est huiusmodi, ergo erit solidum, quod concedendum est. Et dicendum quod spera est corpus solidum habens dimensiones inter circumferentiam ab oriente in occidentem et a septentrione in austrum et latitudinem ab equinoctiali per centrum per lineam rectam. Ad primum in oppositum dicendum quod licet spera per lineam rectam mensurari extra non possit, potest tamen mensurari intra, ut dictum est. Et extra potest mensurari per lineam curuam in conuexitate siue in concauitate intra. Item queritur quare corpus rotundum potius est aptum natum moueri quam angulare, et dicendum quod rotundum id quod tangit tangit in puncto, punctus uero non habet partem supra quam totum corpus sustentetur, et sic uoluitur de puncto ad punctum, sicut patet in spera uel in rota. Sed hec solutio non soluit de ultima spera, cum nihil tangat extra, cum non sit abire in infinitum. Item queritur de diuisione spere per accidens, utrum sit ponere speram rectam et obliquam. Et uidetur quod non, quoniam unius spere unus debet esse orizon sicut zodiacus unus et equinoctialis et sic de aliis circulis. Sed spera continens totum uniuersum est una, alioquin esset ponere plures mundos, quod est impossibile. Cum ergo non sit nisi unus orizon, non erit ponere nisi unam speram, scilicet rectam uel obliquam. Et dicendum quod, licet spera sit una secundum substantiam, tamen, quia homo potest esse uersus austrum uel septentrionem uel sub equinoctiali, secundum hoc diuersificatur spera et orizon. Item queritur si sub equinoctiali sit terra habitabilis. Et uidetur quod non, quia dicit Aristoteles in libro de proprietatibus elementorum, Radix habitationis est equalitas et temperamentum. Sed inter duo calidissima non est temperamentum medium, quia temperamentum est inter calidissimum et frigidissimum. Sed sub duobus tropicis est calidissimum, ut probabo. Ergo sub equinoctiali, cum sit locus medius inter illa, erit participans extrema et sic calidissimus et sic inhabitabilis. Quod sub tropicis sint loca calidissima patet, quoniam est ibi magna mora solis, propter reflexionem solis super tropicos. Contra. Scribitur in secundo de generatione quod sol in obliquo circulo per suum accessum est causa generationis et per recessum est causa corruptionis. Ergo ubi sol equaliter consistit inter accessum et recessum, ibi erit potissima generatio, radix enim generationis est equalitas. Hoc autem est equinoctialis, ergo ibi est temperamentum habitandi. Item potentissimus est ibi effectus omnium stellarum ad influendam generationem, quia ibi oritur omnis stella et occidit, et hoc alibi non accidit. Ergo ibi est maxime locus habitabilis. Soluendum est quod ibi est habitatio temperata, quia ibi est semper equinoctium et tantum sol calefacit de die quantum infrigidat de nocte quolibet tempore. Per hoc patet solutio ad argumenta. Nam licet sub tropicis sit calidissimus, quia ibi est maior mora solis supra orizontem quam sub orizonte, quod sub equinoctiali non contingit. Uniuersalis mundi machina{...}. Hic determinat de ordine uniuersali et de omnibus que in mundo sunt uel continentur a circumferentia primi mobilis usque ad centrum. Et hec pars diuiditur in duas: in primo ponitur diuisio uniuersi; in secundo declaratur, ibi, Elementaris{...}, etc. Et hec secunda in duas: in prima determinats ordinem elementaris regionis; in secunda ponit ordinem etheree regionis, ibi, Circa elementarem{...}. Hec secunda in duas: in prima ponit ordinem nouem sperarum; in secundo ponit motum ipsarum sperarum, ibi, Quarum quidem duo sunt molus{...}. Littera patet. Peruia, id est, subiacens et obediens generationi et corruptioni continue de proximo elemento ad proximum, quia in habentibus symbolum facilior est transmutatio. Peruia, id est, prebens uiam alterationi continue etc. In medio omnium, id est, elementorum et omnium sperarum. Ignis purus, quia ibi non ascendunt uapores ad speram ignis sed occupantur in medio interstitio aeris a frigido et fiunt nubes et alie impressiones, ut grando, nix et pluuia etc. Uel dicit, purus ignis, ad differentiam illius ignis qui continuatur cum aere, miscetur enim siccitas ignis cum humiditate aeris. Sed ignis attingens orbem lune est purus et non permixtus cum aliquo alio. Deinde ponit confirmationem ordinis elementorum ab Aristotele in 4 Metheororum. Littera patet. Alterantur et corrumpuntur et regenerantur de proximo ad proximum per qualitates actiuas et passiuas, quia corruptio unius est generatio alterius, ut ex uno pugillo terre per rarefactionem et subtiliationem fiunt pugille aque decem etc. Et econuerso ex decem pugillis ignis per condensationem et inspissationem fit unus pugillus aeris et deinceps. Sic enim disposuit ea deus gloriosus et sublimis. Deinde ponit diffinitionem elementorum dicens, Sunt autem elementa corpora simplicia quia non soluuntur in aliquod corpus simplicius, uel dicuntur simplicia quia omnium aliorum principia que sunt mixta citra globum lunarem. Et quia sunt simplicia, ideo non nutriunt, nec tangi uel etiam uideri possunt, quia omnis gustus presupponit tactum, ut habetur de anima et in secundo de generatione, Ex eisdem sumus et nutrimur. Et nota quod simplex duobus modis dicitur: uno modo opponitur compositioni, et sic elementa non sunt simplicia, quia quelibet compositio ex duabus qualitatibus fit; alio modo simplex opponitur mixtioni, et sic elementa sunt simplicia, quia non sunt mixta. Diuersarum formarum, que sunt corpora homogenea, eiusdem rationis et nature est quelibet pars et totum. Nam quelibet pars aque est aqua. Generatorum species, id est, indiuidua contenta sub speciebus generantur ex elementorum commixtione. Orbiculariter, id est, rotunditatem terrarum inuoluunt sicut cepa cepam. Ad uitam animantium tuendam, quia dicit Aristoteles in 4 Metheororum et primo quod ubi contiguatur aer cum terra ibi est locus maxime aptus et conueniens generationi, et ibi fiunt plures species generationis animalium et plantarum. Omnias etiam mobilia preters terram in suis scilicet speris retinent propriam formam et speciem non transeunt in aliam formam. Terra uero non mouetur a medio uel circa medium nisi per accidens retinendo propriam formam et speciem, sed per alterationem et corruptionem et generationem a medio mouetur et tunc non permanet sub propria forma. Ponderositate, quia est fex omnium elementorum et secundum materiam grossior, quia et minus est secundum formam. Magnum motum, scilicet extremitatum spere; s fugiens, id est, distans undi que possidet locum medium in spera medias existens. Item nota de situ elementorum, omne enim elementum aut est summe graue aut summe leue aut respectiue graue aut respectiue leue. Si summe graue, sic est terra que plus distat a motu celi. Si summe leue sit, sic accedit ad motum celi, ut ignis. Si respectiue graue sit, est super terram ut aqua. Si respectiue sit leue, est aer sub igne et super aquam. Item nota quod elementa extra suas speras mouentur recte, scilicet sursum et deorsum; in propriis ergo speris mouentur circulariter. Item nota quod elementum duas habet qualitates, unam essentialem et alteram accidentalem. Unde qualitas in igne essentialis est caliditas, siccitas uero accidentalis; in aere humiditas essentialis est, caliditas accidentalis; in aqua frigiditas est essentialis, humiditas accidentalis; in terra siccitas essentialis, frigiditas accidentalis. Item in quibusdam elementis qualitas accidentalis magis manifesta est quam naturalis, ut humiditas in aqua. Item nota quod due qualitates sunt actiue, scilicet caliditas et frigiditas, et due passiue, scilicet humiditas et siccitas. Et due mouent a centro ad circumferentiam ut calidum et humidum, et due econuerso, scilicet frigidum et siccum. Item nota quod illa elementa que multum habent de forma et parum de materia non possunt amittere qualitates actiuas, ut ignis caliditatem. Sed illa que multum habent de materia et parum de forma possunt amittere, ut aqua frigiditatem. Item nota quod elementum secundum sui partes est transmutabile, secundum uero sui totalitatem non; ideo est ingenerabile et incorruptibile. Hic consequenter queritur de elementis, et primo de numeros elementorum, secundo utrum elementa transmutentur, tertio de quibusdam in littera. De primo sic uidetur quod non sint nisi tria, quia uidetur non esse necesse ut ponatur ignis super aerem tali ratione: corpora simplicia sunt permixta, igitur positio ignis super alia tria est propter necessitatem compositionis mixtorum circa medium, sed ad mixtionem et ad medium impossibile ipsum descendere, cum sit summe leuis; ergo non est ibi propter mixtionem. Item, cum ignis sit triplex, scilicet ignis carbo et flamma et lux. Sed non carbo, quia carbo est ignis in materia terrestri grossa et ita supra aerem esset aliquid materialius et grossius ipso aere; ignis uero elementum leuior et subtilior est aere. Item nec flamma, quia flamma est fumus ardens, ut dicitur in sensu et sensato, et fumus est uapor terrestris siccus cum aque permixtione, et ita sequeretur idem quod primum. Quare, si est ibi ignis, est ibi lux. Sed lux ibi esse non potest quia luceret, sed non lucet quia, si luceret, sequerentur multa inconuenientia, quorum unum est quod nunquam haberemus noctem nec tenebras, reliquum est quod non uideremus stellas per maiorem lucem, ut per flammam non uidemus aliam. Item lux non est calida nec frigida, ignis autem in sua spera est calidus. Item quatuor qualitates possunt saluari in duobus elementis, quare non oportet ponere quatuor uel tres. Contra. Supposito quod aer stet supra aquam, cum aer sit calidus, aut igitur in tertio aut citra. Non igitur in tertio, quia est in tertio humidus, et unum elementum non habet duas qualitates in tertio; ergo est citra. Sed ubicumque est aliqua qualitas citra tertium, necesse est ut ibi sit propter aliquid cui inest intentio, secundum Aristotelem primo none Metaphysice quod qui cognoscit caliditatem in igne cognoscit in omnibus, quia est causa caliditatis in omnibus calidis, quia, si est ponere aerem super aquam, necesse est ignem ponere non accidentalem sed substantialem. Item primo Metheororum dicitur quod omne corpus rotundum superflui motus, quando mouetur cum corporibus, excitat et inflammat corpora que sunt sub eo et maxime que sunt propinqua ei. Et postea dicit quod corpus quod est immediate sub eo et uirtute sua calidum et siccum est ignis, et ita per auctoritatem est ponere ignem super aerem, quod concedendum est. Ad primum obiectum dicendum quod sine dubio, si nihil operaretur ad compositionem mixtorum, tunc esset necesse ad perfectionem uniuersi, et sic non esset frustra, si numquam descenderet. Sed quia ad mixtionem naturaliter sequitur calidum, humidum, frigidum et siccum, sicut uult Aristoteles in primo nones Metaphysice, in quolibet genere si non sit primum, non erunt aliquod eorum que sunt post. Cum igitur in igne sit primum calidum, si non sit ignis, non erit aliquod calidum, et ita nec mixtio. Et sic positio ignis necessaria erit in sua spera, ad mixtionem licet nunquam descendat, quia unumquodque est in potentia in alio. Unde ubi conueniunt aer, aqua et terra cum suis intensionibus, agunt inter se, et quod fuerit agens intendens excitat formam mixti alicuius de potentia aliorum. Ad aliud quod ignis lux est elementum, sed dicendum quod lux uno modo nominat qualitatem corporis lucentis, et hec lux est in medio et dicitur proprie lumen et sic non est frigida uel calida. Alio modo dicitur lux substantia lucida, peruia et nobilis, et sic est elementum et non est forma corporis. Item uidetur quod non sit ponere aerem super aquam, quia duo elementa ultima sunt contraria. Inter autem duo extrema contraria sufficit unum medium, ut declaratur primo Metaphysice, et medium inter ea est aqua; non igitur est necessarium ponere aerem medium, cum sufficiat aqua, sicut uidetur. Item primo Metheororum, quod ignis non debet esse immediate super terram, quia combureret eam et omnia que essent super terram ipsam. Quare, cum aer sit passibilior terra, cum minus resistat, uidetur quod, si aer esset immediate sub igne, consumeretur ab eo totaliter, et hoc est inconueniens; quare et positio eius sub igne immediate. Item uidetur quod non sunt nisi duo elementa, quia in quolibet genere est reperire unam primam contrarietatem, ut scribitur primo philosophie; ergo et in genere simplicium corporum. Sed unius contrarietatis duo tantum sunt extrema, ut scribitur 10 Metaphysice; quare tantum duo erunt elementa. Item quod sint duo uidetur, quia secundam naturam motuum docet Aristoteles in libro celi et mundi distinctionem mobilium. Cum igitur duo tantum sint motus recti, ut ibi docet, scilicet motus a medio et ad medium, duo erunt tantum corpora mobilia, et sic duo erunt tantum elementa, ut uidetur. Sed quod non sit nisi unum tantum uidetur, quia in quolibet genere est ponere unum primum ad quod omnia illius generis reducuntur, et ita in genere corporum est ponere unum primum, non est nisi corpus simplex quod est elementum, igitur etc. Item elementum est primum, ut patet per diffinitionem elementi in 5 Metaphysice que dicit, Elementum est a quo res primo componitur et in quo in ultimo res resoluitur. Et non diuiditur in diuersa secundum formam quia, cum secundum Aristotelem primo philosophie dignius est ponere unum primum quam plura et finita quam infinita, uidetur quod tantum unum principium sit et ita tantum unum elementum. Sed contra. Aristoteles probat numerum elementorum in libro de generatione ponens combinationem primarum qualitatum, que combinationes habent fieri modis sex, sed tantum quatuor sunt possibiles, due uero impossibiles. Penes possibiles sumitur numerus 4 elementorum et huius combinationes satis patent intuenti. Item quod inter terram et ignem non solum est ponere aquam sed etiam aerem patet. Nam si solum aquam, tunc aqua est composita ex duabus naturis, quia omne medium inter extrema contraria equaliter se debet habere ad ea, et sic esset calida et frigida et sicca ab utroque et etiam esset grauis et leuis, quod est impossibile. Item natura elementorum accipitur a Platone penes proportiones naturales uel numerales, quia inter numeros cubitos solidos est ponere duo media proportionalia et non plura, et istis assimilantur elementa, et sic inter extrema elementa est ponere duo media. Item Aristoteles, primo Metheororum dicit, Si non erunt quatuor elementa, tunc esset mundus diminutus nec perfectus, quod habet pro inconuenienti. Igitur necesse est ponere aerem inter aquam et ignem. Item Aristoteles in libro celi et mundi arguit sic: si celum mouetur, terra est; et si terra est, ignis est; et si ista duo sunt, necesse est ponere duo media tantum, scilicet aquam et aerem, quare quatuor erunt elementa tantum. Item non potest esse unum elementum, quia omnis actio fit per contrarietatem; sed ubi est unum tantum, non est contrarietas. Oportet ergo ponere duo, et si ponantur duo, ergo ignis et terra, quia, ut dicit Plato, quia mundus est tangibilis et uisibilis, sine igne nihil uisibile sentitur nec quicquid tangi potest sine soliditate, soliditas uero nulla sine terra. Ignem et terram corporis mundi fundamenta fecit deus, sed nulla dico in coniunctione coherent nexu omni medio extrema, nec certe opus est. Nexus uero firmissimus est ille qui et seipsum et que secum uinciuntur facit unum. Hec porro efficit motus et congrua mensura partium, motus scilicet in quantitate, congrua mensura in qualitate. Sed ignis et terra sunt solida, ergo oportet ponere alia duo, ut patet in naturis, aliter esset uacuum inter illa, quod est impossibile. Nam si ignis tangeret terram in medietate per conuenientiam siccitatis et per fortitudinem actiuam que est caliditas, conuerteret eam in sui naturam. Ergo oportet ponere aliud elementum medium, sed non unum tantum, ergo duo. Quatuor igitur erunt elementa, et hoc uerum est, quia hoc canit tota philosophia naturalis. Ad primum dicendum quod extrema contraria aliquando sunt contraria in forma et substantia, aliquando in forma tantum. Loquendo de contrariis in forma tantum, ut albedo est et nigredo, uerum est quod obiicitur, sed non in forma et in substantia. Ad secundum dicendum quod ignis alterat bene et conuertit aliquam partem aeris in sui naturam nec tamen potest conuertere totum, quia aliquando ignis conuertitur in aerem. Ad alia duo argumenta que probant tantum duo esse elementa dicendum quod sine dubio in genere corporum elementorum est una prima contrarietas et illius contrarietatis duo sunt extrema tantum in communi, sed utrumque istorum specialiter diuiditur in tres, illa enim prima contrarietas inter graue et leue est communiter loquendo. Ad illud quod est de motu similiter dicendum. Ad argumenta autem que ostendunt unum esse elementum dicendum quod bene unum est, quia in quolibet genere est ponere unum principium, sed non oportet quod illud sit unum distinctum in forma et specie ab aliis sed unum per confusionem tantum, et sic possimus dicere quod in genere elementorum est illud subiectum commune ad quod stat resolutio nature et quod supponitur in sua actione cum transmutatur unum elementum in aliud. Et hoc est prima materia, et propter hoc non oportet ponere unum tantum elementum. Uel dicendum secundum Aristotelem, primo Metaphysice, quod illud est principium in illo genere quod habet plus de specie et de forma et minus de materia, sicut est ignis inter elementa, neque propter hoc sequitur, ergo tantum est unum elementum, sed erit tantum unum tale. Ad aliud dicendum quod uerum est, si equaliter possemus facere per unum sicut per plura, quod hic non est possibile. Nam si esset unum elementum tantum, tunc corpus humanum esset incorruptibile et impassibile, quia non haberet contrarium, cum omnis passibilitas sit e contrario. Circa secundum sic proceditur et uidetur quod elementa non possunt transmutari; quia dixit Aristoteles, 4 Meteororum, Sciant autem artifices alchimiste transmutari non posse que specie differunt. Sed elementa differunt a se specie, ergo non transmutantur. Ergo, si aliquid transmutatur in aliud, hoc erit per eius corruptionem, sed nullum elementum potest corrumpi, ergo nullum in aliud potest transmutari. Minor patet in quarto celi et mundi, ubi dicit quod elementa sunt ingenerabilia et incorruptibilia. Item uniuersum est incorruptibile, ergo et partes eius; sed elementa sunt partes uniuersi, ergo sunt incorruptibilia. Item nihil quod constat ex tota sui materia et ex tota sua forma est corruptibile; sed elementa sunt ex tota sua materia et forma, ergo etc. Item elementa a se inuicem continentur, quia unus est locus alterius secundum quod scribitur 4 Physicorum. Locus autem continet conseruationem, ergo unum aliud non corrumpit, non ergo sunt corruptibilia. Item adequatio quantum ad potentias facit transmutationem; sed elementa sunt adequata in suis potentiis ut in suis speris, ergo etc. Item, si elementa in suis speris alterantur et generantur, tunc essent actiua et passiua adinuicem, et tunc unum conuertendo aliud in se abiiceret aliquid ab alio, cum omnis passio magis apta sit abesse a substantia, sicut in principio Physicorum dicitur, Omne corpus finitum per decisionem finiti fit minus, ita quod tandem per continuam decisionem necesse est ipsum corrumpi, et sic iamdudum elementa essent corrupta uel saltem secundum se tota essent corruptibilia. Item elementa sunt corpora homogenea, quia sunt eiusdem nature in toto et in parte. Qua ratione una pars elementi posset conuerti in aliam partem alterius, eadem ratione et totum in totum; sed totum in totum conuerti non potest, ergo nec pars in partem. Item, si elementa essent actiua et passiua in suis speris, unumquodque maxime actiuum esset in sua spera. Cum igitur ignis maxime inter omnia elementa sit actiuus, quia est maxime formalis non inueniens obiectum in quod agat extra se conuerteret se supra proprium obiectum, ut patet de calore uiuifico et de igne hic inferius ut in lampade, et sic ignis ageret in materiam sibi subiectam et ita corrumperet se, quod est inconueniens, ergo et primum. Sed contra. Communicatiuum in materia unum est potentia reliquum; sed elementa communicant in materia, ergo unum potest transmutari in alterum. Item in secundo de generatione demonstrat Aristoteles omnia contraria composita possunt adinuicem transmutari, sed omnia elementa sunt contraria, ergo omnia elementa possunt transmutari. Item nisi unum corrumperetur ab alio, appetitus naturalis esset frustra; sed nihil est frustra in natura, quia materia est in continuo appetitu ad diuersas formas, ergo possunt corrumpi, quod conceditur. Sed intelligendum est quod de elementis est loqui dupliciter: aut secundum se in quantum sunt entia et partes uniuersi, aut in quantum sunt agentia et patientia. Primo modo sunt incorruptibilia. Secundo modo distinguendum est, aut secundum se tota, et sic non sunt transmutabilia nec corruptibilia, aut secundum partes, et sic sunt corruptibilia et in potentia ad aliam formam per mutuam actionem qualitatum actiuarum et passiuarum, et unum elementum est in alio elemento in potentia, ut habetur ab Aristotele, primo Metheororum. Unde ad primum argumentum dicendum quod hoc intelligendum est nisi fiat resolutio ad primam materiam, hoc est, ad primum generabile et corruptibile. Ad alia duo dicendum quod de elementis est loqui dupliciter: aut in quantum sunt partes uniuersi, sic non sunt generabilia aut corruptibilia; uel in quantum sunt mixta per qualitates actiuas et passiuas, sic sunt generabilia et corruptibilia. Ad quartum dicendum quod constare ex tota sua materia et ex tota sua forma est loqui dupliciter: aut ita quod materia illa sic satietur totaliter per presentiam sue forme, ita quod sit tota materia sub tota forma et ei non sit priuatio admixta. Tale est ingenerabile et incorruptibile, sicut est celum et corpora supercelestia. Aut ita quod ista materia non sit simul sub tota forma nec satietur per presentiam sue forme propter priuationem eidem admixtam. Tale est generabile et corruptibile, et sic sunt elementa quibus est priuatio admixta. Ad quintum dicendum quod in elementis est considerare naturam quantitatiuam et qualitatiuam et quantum ad naturam quantitatiuam unum est locus alterius, in quo consumatur et continetur. Si uero consideratur quantum ad naturam qualitatiuam, sic unum agit in aliud et sic corrumpit ipsum secundum sui partem aliquam. Ad sextum dicendum quod elementas non sunt penitus adequata, immoss disconueniunt duo proxima in una qualitate et in alia conueniunt. Ad septimum dicendum quod sine dubio, si continue abiiceretur ita quod nihil restauraretur, bene concluderet ratio. Sed non est ita, quia quantum in una parte deperditur, tantum in alia restauratur, ut scribitur secundo celi et mundi, quia quantum uersus septentrionem in hyeme de aqua generatur per conuersionem aeris in eam, tantumdem in plaga meridionali restauratur per conuersionem aque in aerem, quia ibi tunc est estas, et similiter de aliis. Ad octauum dicendum quod licet quodlibets elementum sit eiusdem nature in toto et in parte, et quelibet pars quantum est de ses possit conuerti in aliud elementum, prout tamen sunt unite in toto, non est ita, quia unum elementum non habet sufficientiam conuertendi aliud totale elementum in sui naturam et etiam toti in sui totalitatem indita est uirtus per quam potest resistere alii toti, non tamen partes habent istam uirtutem, et ideo non est simile. Ad nonum dicendum quod bene uerum est quod ignis in sua spera maxime est actiuus, sed ista actio non est in eo respectu sue materie sed respectu extranee et repugnantis sibi in uirtute aliqua. Ideo non oportet quod corrumpant se de calore ante acquisito qui habet naturam consumptiuam. Dicendum quod calor est aliquando in aliqua in qua nullum habet contrarium nec repugnat sue materie, cum actio sit per contrarium siue per naturam contrarietatis. Ideo calor ignis in sua spera in propriam materiam non agit. Sed loquendo de calore uiuifico qui in humido radicali habet aliquam contrarietatem cum ipso humido, ideo agit in ipsum et ipsum consumit, si non opponatur obiectum extra. Similiter est de isto igne materiali, et ideo non est simile. Item queritur utrum ignis in sua spera sit calidus, et uidetur quod non, quia ignis in spera sua est lux. Lux autem non est calida nec frigida, ergo etc. Item ignis aut est calidus in tertio aut citra terminum. Non citra terminum, quia dicitur calidissimus. Nec etiam calidus in tertio, quia eius oppositum, scilicet aqua, esset frigida in tertio, quod falsum est, quia sic aqua non posset calefieri. Unde nota quod ignis in sua spera est lux, sed non lucet actualiter in materia propria; nisi sit in grossa et in aliena materia, non comburit. Nec sequitur quod sit lux quod luceat, quia lux dicit habitum et non actum, sicut non sequitur, est risibile, ergo ridet. Item aer est propinquior igni et celo quam terra, et in terra est maior calor quam in aere, et in aere uicino terre similiter maior est calor quam in aere uicino igni; ergo uidetur quod in terra sit maior calor quam in igne. Dicendum ad hoc quod diuersimode causatur in igne et in terra, quoniam in igne causatur calor ex motu celi, in terra autem causatur ex reflexione radiorum. Iuxta hoc queritur utrum ignis sit siccus, et uidetur quod non, quia secundo de generatione et quarto metheororum dicitur, Siccum sine humido contineri non potest, quia decideret in puluerem. Sed in igne non est humidum, ergo nec siccum. Item humiditas nobilior est qualitas quam siccitas, quia est principium uite; ergo in elemento nobiliori debet esse, sed hoc est ignis, ergo etc. Dicendum quod ignis est calidus caliditate essentiali et accidentali quam recipit per motum celi. Quando obiicitur quod lux non est calida, uerum est secundum quod lux nominat qualitatem corporis lucidi, sicut autem lumen non est lux, sic autem lux ignis non est lux. Sed est lux secundum quod nominat subiectum corporis lucidi, que est substantia peruia clara, et sic lux est calida. Ad alia dicendum quod est calidus in tertio, ergo aqua frigida in tertio, dicendum quod sic. Et quando obiicitur quod calefit, dicendum quod semper essentialiter frigida, licet accidentaliter calefiat. Unde dicendum quod aqua pura non potest calefieri, sed composita ex aqua et terra et ceteris aliis; sicut neque ignis frigefieri, sed materia ignis uel aque, que est in potentia ad opposita, potest. Item dicit quod circa terram est aqua. Hoc uidetur esse falsum, quia potius uidetur quod terra sit super aquam, sicut insula in medio mari. Item uidemus quod oceanus siue amphitrides est circum circa totam terram. Et iterum in Psalmo dicitur, Qui fundasti terram super aquas; ergo terra est super aquam potius quam econtra. Item Psalmus, Quia ipse super maria fundauit eam. Dicendum quod aqua est super terram loquendos de natura aque uniuersali, que est elementum simplex, et non de aqua composita. Item terra propter sui grauitatem magis tendit ad centrum. Istud patet, quia quelibet pars terre mergitur in aqua, ergo et tota, cum sit corpus homogeneum, uel dicitur aqua super terram, quia pro maiori parte terra est cooperta aquis. Ad auctoritates dicendum quod iste sic debent intelligi: Qui fundasti terram super aquas, id est, qui firmiorem et immobiliorem et solidiorem fecisti terram quam aquas. Uel dicendum quod ipse loquitur secundum uulgus, sicut dicitur castrum fundatum super ripam fluminis quod ad iacet ei uel castrum super mare, id est, in ripa uel insula maris, sicut etiam maria fundauit et super flumina preparauit eam. Item dicit quod elementa uicissim transmutantur, scilicet de proximo ad proximum. Hoc idem dicitur in secundo celi et mundi et generatione quod in habentibus symbolum facilior est transitus. Hoc uidetur esse falsum, quia transmutatio fit per naturam contrarietatis, sed in non habentibus symbolum est de contrarietate magis, ergo in non habentibus symbolum facilior fit transitus. Si forte dicatur quod facilior est transitus sed non uelocior, contra: contrarium in presentia sui contrarii uigoratur, ut habetur in primo Metheororum. Ergo, ubi est plus de contrarietate, ibi plus uigoratur et fortificatur contrarium dominans et ita citius agit et uelocior transmutat. Item dicit, de proximo ad proximum. Cum aqua sit propinquior igni, facilius conuerteretur in ignem quam terra, et tamen ignis et aqua in nullo habent symbolum. Contrarium dicitur in littera et in secundo de generatione et corruptione, quod in habentibus symbolum facilior est transitus, quia facilior est transire unum quam plura, quod concedendum est. Ad obiectum dicendum quod uelocitas motus est propter proportionem agentis ad passum, mouentis ad motum; nunc autem quanto mobile est magis contrarium tanto magis resistit et tardior fit motus. Alia ratio des uigoratione non habet hic locum nec alicubi, nisi ubi unum contrariorum multum excellenter predominetur alteri et ubi reliquum contrarium est parue resistentie, sicut patet cum faber parum spargit de aqua super ignem, fortificatur ignis in fabrica. Si autem queratur quare sic elementa ordinantur, quia grauia sunt deorsum et leuia sursum, dicendum quod ordinantur secundum quod plus uel minus participant in materiam et formam, diaphaneitatem uel corpulentiam, uel ratione suorum principiorum, scilicet materie et forme, sic ordinantur. Item dicit quod ex mixtione quatuor elementorum fiunt mixta. Quod non sint principium corporis humani uidetur quia non sunt principia celi propter eius nobilitatem. Sed corpus humanum nobilius est quam celi quia tanquam finis omnium, ergo etc. Item ex eisdem sumus et nutrimus de generatione; sed non nutrimur de elementis, ergo etc. Contra. Omnia corpora que constituta sunt esse media tunc ex terra et aqua adinuicem et aliis elementis, ut habetur 4 Metheororum, quod concedendum est. Ad obiectum dicendum quod illa nobilitas que inest corpori humano non est eiusdem nature cum nobilitate corporis celestis, quia nobilitas hominis est beatitudo, quia oportet ipsum esse generabilem et corruptibilem, aliter non possit mereri beatitudine, nisi esset gratuita. Et quia oportet ad merendam beatitudinem esse corporalem, et ita ex elementis per consequens. Nobilitas uero celi est ut non sit generabile et corruptibile, et ideo non est ex elementis. Uel aliter, quod de corpore humano est loqui dicitur aut in quantum corpus, et sic non est nobilius celesti corpore, quia sit ex elementis; aut secundum quod animatum, et sic nobilius et non est ex elementis. Ad aliud dicendum quod non sumus ex elementis immediate numero eorum, prout est ex semine semen, ex humiditatibus humiditas, ex humoribus scilicet sanguinem colleram etc., et illi ex chimo, chimus uero est ex terre nascentibus, et illa ex elementis. Et generaliter nutrimur ex elementis sed non immediate sed mediate. Item dicit quod omnia elementa preter terram mobilia existunt. Hoc uidetur esse falsum, quia in quantum terra est grauis debetur ei motus deorsum naturalis et uiolenter sursum; ergo, ut uidetur, male dicit. Item, corpus terre in medio mundi est et non sustinetur ab aliquo corpore, cum sit corpus grauissimum; uidetur quod non debeat stare ibi, aut, si stet, stabit per uiolentiam. Item alteratio, generatio et corruptio sunt motus; sed isti motus sunt in terra, ergo terra mouetur. Item solus deus est immobilis et omnia alia mouentur, ergo et terra. Solutio. Dicendum quod terra non mouetur per se, cum sit corpus grauissimum. Omne autem graue per naturam petit locum infimum. Locus autem infimus est medium celi eque distans ab omni parte celi, et cum terra propter sui grauitatem maxime debeat distare a celo, sed non potest equaliter et maxime distare a celo nisi sit in medio mundi in loco infimo ultra quem non est transgredi nisi per uiolentiam. Item terra maxime remouetur a motu primi mobilis et quasi eius centrum aut immobile est per se. Uiolenter autem terra mouetur per accidens, scilicet secundum suas partes sed non tota, uel mouetur per alterationem, generationem et corruptionem secundum partes suas, sed tunc non remanet sub propria forma. Alia uero elementa sunt mobilia in propriis speris, rectificando in propriam formam et speciem quia magis accedunt ad motum quinte essentie, uel quia sicut est ponere summe mobile scilicet none spere, sic etiam est ponere summe quiescens scilicet terram. Et per hoc patet solutio ad argumentum. Circa elementarem regionem et etheream. Hic determinat orbes quinte essentie incipiens a spera lune que non participat aliquam proprietatem quatuor elementorum, que nec est calida nec frigida neque sicca neque humida nisi effectiue, neque leuis neque grauis, et sic de aliis, quia non recipit peregrinas impressiones. Et diuiditur ista pars in duas: in prima ponit ordinem; in secunda ponit motum nouem sperarum esse diuersum, ibi, Quarum quidem {...}, etc. Immunis, id est, sine participatione; ab omni uariatione, id est, alteratione; sua immutabili essentia, id est, per suam immutabilem essentiam; continue, id est, die nocteque; circulariter incedit, ad modum circuli. Et quinta essentia, est enim in prima essentia regio terre gradientium, secunda regio in aqua natantium, tertia aeris regio scilicet uolantium, quarta ignis irradiantium. Quinta essentia est etherea regio in qua corpora supercelestia rotantur. Sperice, id est, inuoluit superior spera inferiorem sicut cepa cepam. Deinde ostendit motum nouem sperarum duplicem: celi scilicet ultimi, id est, none spere, ab oriente in occidentem continue et uniformiter; et est alius motus inferiorum sperarum sicut octaue siue firmamenti cum septem speris septem planetarum, que mouentur motu contrario, scilicet contra primum mobile ab occidente in orientem. Quam diuidit equaliter, id est, secundum quamlibet sui partem equaliter distans ab utroque polo; gradibus 23 distat polus octaue spere a polo primi mobilis. Sed primus motus primi mobilis motu suo et sua influentia rapit secum omnes inferiores ab oriente in occidentem; impetu suo, id est, sua uirtute et influentia; circa terram infra diem et noctem illis tamen contra nitentibus, scilicet octaua spera cum septem planetis, recuperat in centum annis unum gradum. Et zodiacus diuidit octauam speram equaliter distans a polis octaue spere. Et nota quod secundum hoc zodiacus non dicitur circulus obliquus sed in comparatione ad polos mundi. Et in diuersis spatiis temporum, id est, in determinato tempore quilibet septem planetarum metitur zodiacum de puncto ad punctum. Ut Saturnus{...} etc.; ex his motibus nota duplicem motum sperarum et triplicem planetarum. Et nota quod isti motus sunt secundum mathematicos sed secundum Aristotelem et secundum naturales possibiles sunt imaginari uel possibiles sunt fieri in imaginatione sola, quia secundum ipsos omnes spere habent motum proprium ab oriente in occidentem, et quilibet gradus sperarum inferiorum moueturs motu diurno a uirtute none spere ab oriente in occidentem, sed motus ipsarum diuersificatur secundum elongationem et distantiam a primo mobili. Quia spera octaua propinquior est, maiorem recipit influentiam et magis sequitur motum none spere, et que magis recedunt minus, et propter hoc uidentur spere incedere contra motum none spere. Hic contingit querere et primo queritur, Utrum etherea regio moueatur circa elementarem; secundum, Utrum omnes orbes et tota quinta essentia contrario supreme spere usque ad concauum orbis lune sit continuum aut per multos orbes distinctum; tertio, Utrum celi moueantur ab uno motore. De primo sic: omne quod mouetur mutat locum; sed spera non mutat locum, ergo spera non mouetur. Probatio. Spera est in spatio sibi equali sed quod est in spatio sibi equali non mouetur, igitur etc. Item nobiliori subiecto nobilior debetur dispositio. Sed celum est nobilissimum corpus, ergo ei debetur nobilior dispositio; sed quies nobilior est motu, ergo et magis debetur celo quiescere quam moueri. Item moueri est dissimiliter se haberi nunc et prius, sed celum non est dissimiliter nunc et prius, sic patet quod celum non mouetur. Item motus est actus imperfecti; sed celum est corpus perfectum, ergo motus non est actus eius, igitur celum non moueretur. Sed in celo non est resistentia, quia ubi est resistentia ibi est uiolentia; sed in celo non est uiolentia, quia sic moueretur cum fatigatione et pena, et sic esset corporale, quod falsum est, ergo non mouetur. Item dicit Aristoteles in libro de celo et mundo: Celum est locus dei et spirituum; sed deus est immobilis, igitur et locus eius erit immobile, sed locus eius est celum, ergo celum est immobile. Sed contra Aristoteles dicit corpora celestia intendunt assimilari suo fini; sed non possunt assimilari suo fini nisi per motum, ergo necesse est celum moueri. Item Aristoteles in libro celi et mundi dicit: Celum est mobile quia est figure circularis, et motus sequitur figuram; sed figura est circularis, ergo et motus est circularis. Item primo celi et mundi Aristoteles diuidit motum naturalem sic, quia quidam est ad medium, quidam a medio, quidam circa medium; sed motus circa medium est motus celi, ergo celum mouetur, quod concedendum est. Ad primum in contrarium dicendum quod duplex est motus, rectus et circularis. Illud ergo mobile quod mouetur motu circulari mutat locum non secundum se totum sed solum secundum partes suas a dextro in sinistrum. Ad aliud dicendum quod nobilior est dispositio quies quam motus, sed quoad finem celi nobilior est motus quam quies, quia celum mouetur ut continuet generationem et corruptionem. Hoc autem facere non posset per quietem sed per motum. Ad aliud dicendum quod celum se habet dissimiliter nunc et prius non secundum se totum sed secundum partes, quia partes mutant locum et acquirunt nouam dispositionem, quoniam nouos locos, et completa una reuolutione remanet idem appetitus ut prius. Ad aliud dicendum quod celum est imperfectum quoad situm partium, non quoad situm totius, ut patet per predicta. Uel dicendum quod non oportet in omni motu naturali acquirere nouam dispositionem sed tantum in illo motu qui fit de loco ad locum. Celum uero non mouetur de loco ad locum nisi secundum partes tantum de ubi ad ubi. Ad aliud dicendum quod in celo nulla est resistentia sed potius influentia, et ideo non ualet quod obiicitur. Ad aliud dicendum quod deus est ubique, quia est spera incircumscriptibilis cuius centrum est ubique, circumferentia uero nusquam, supra totum non elatus, infra totum non inclusus, et alpha et omega, principium et finis, et quia celum non mouetur de loco ad locum, ideo deus est immobilis, ita est locus dei. Queritur de secundo et uidetur quod a concauitate usque ad conuexum exemplum sphere totum sit unum corpus continuum. Nam si non esset unum corpus continuum sed per multos orbes distinctum. tunc ad motum unius ab oriente in occidentem non sequeretur motus alterius. Nam mobile distinctum a motore secundum substantiam et uirtutem non conuenit moueri, sed secundum Aristotelem in libro celi et mundi octaua sphera motu suo rapit secum spheras inferiores, ita quod secundum magis et minus appropinquant uelocius et tardius mouentur. Ergo ut uidetur non respiciunt adinuicem distinctionem secundum situm. Item in nullo eodem etsoa continuo est distinctio motus naturalis et diuersi, quia nullum idem continuum habet diuersos motus naturales. Ergo celi non sunt continui sed contigui. Sed contra dicit Aristoteles in libro celi et mundi quod unum celum est continuum a celo primo usque ad orbem lune. Ad hoc dicendum quod in orbibus celorum est duo reperire, scilicet lumen et substantiam. Dico ergo quod continuitas est in celo quoad lumen, quod continuum et diffusiuum et multiplicatiuum per omnes orbes, sicut sit unum lumen in aere et in aqua quasi diaphaneitas quedam. Sed sciendum quod orbes celorum quoad proprias substantias sunt distincti et contigui et non sunt adinuicem distantes, quia nihil est inter celos uacuum. Item si non sit totum unum corpus continuum sed per multos orbes distinctum, tunc illi orbes erunt contigui, sed contigua sunt quorum ultima sunt simul, sicut habetur 5 Physicorum. Oportet quod eorum termini sint simul sine interpositione alicuius corporis inter ipsa, et sic adhuc sequitur quod sit unum corpus indistinctum. Probatio: sicut a et b sunt duo puncta uel loca in quibus in se contingunt orbes Iouis et Saturni sine medio. Aut ergo a et b sunt unus punctus aut diuersi. Unus punctus esse non possunt, quia impossibile est unum punctum esse in diuersis superficiebus. Item si unus punctus esset in diuersis superficiebus, ille superficies essent una superficies, quare et corpus unum continuum, et sic patet propositum. Si uero sunt puncta diuersa erunt secundum doctrinam Euclidis de puncto ad punctum oportet protrahere lineam rectam, sed linea non est sine superficie nec superficies sine corpore. Oportet ergo ponere corpus medium inter orbes aut uacuum. Non uacuum quia hoc est impossibile, nec corpus quia hoc esset corruptibile, et in celo secundum philosophum II prime philosophie non est transmutatio ad malum. Nec celeste quia tunc illi orbes qui positi sunt contigui non erunt contigui, quod esset contra hypothesim. Ergo oportet ponere ut uidetur totum illud concauum usque ad conuexum extreme spere esse unum corpus continuum. Contra; impossibile est unum et idem corpus continuum diuersis et oppositis motibus simul moueri. Sed inferiores orbes septem planetarum mouentur contra firmamentum secundum omnes astrologos, ergo non est unum corpus continuum. Quod concedendum est et dicendum quod celum continuum est et ordinatiuum propagationis omnium effectuum, scilicet generationis et corruptionis que sunt in terra nascentia et omnium eorum que sunt in uniuerso, et propter diuersos effectus diuersi sunt celi et motus celorum et stelle sunt diuerse mundum ordinantes et diuersimode influentes. Et primum celum a theologis dicitur empyreum non ab ardore sed a splendore et est uniformiter plenum lumine et immobile, non uniformiter tamen influit lumen suum in inferioribus celis eo quod actio agentis non recipitur in passum per modum ipsius agentis sed etiam per modum patientis, ut dicitur in libro De substantia orbis. Sicut autem est unum ante multa, sic uniforme ante difforme uel multiforme, quia in genere celorum erit primum celum habens uniformitatem et simplicitatem. Nam simplex ante compositum est diuturnius. Celum igitur primum est omnino uniforme et immobile, quia nullum uniforme omnino circularem habet rationem inceptione sui motus in parte una potius quam in alia, quare cum ubicumque non possit incipere, nusquam incipiet et sic erit simpliciter immobile. Preterea nobilius est quod participat nobilitatem sine motu quam cum motu. Cum igitur primum celum sit corpus primum nobilissimum, bonitatem quam potest habere participabit sine motu. Secundum celum dicitur nona sphera que a theologis dicitur cristallinum et est luminis receptiuum non datiuum et est uniforme in hoc quod habet unam partem et aliam non sicut octaua sphera. Est tamen difforme eo quod habet dextrum et sinistrum quod non est in primo et ideo celum istud est mobile ab uno motore simplici, quia non potest esse nisi unus motus in mobili simplici, quare celum quod est ante celum stellatum mouetur motu uno simplici et a motore uno. Tertium uero celum quod est octaua sphera consequitur eam pluribus motibus et quedam pars eius est stellata et quedam non, et hec est prima que sensui subiicitur sed simpliciter et secundum rationem non est prima. Quartum est ponere septem celos septem planetarum et superiores habent se ad istos sicut anime ad corpus, de quibus septem sol mouet ignem, luna aquam, alii quinque aerem et praecipue uitam sensitiuam, unde quidam dicuntur beniuoli, quidam maliuoli, quidam sicci, quidam humidi, quidam calidi, quidam frigidi. Et stelle fixe que sunt in octaua sphera mouent terram ad mixtum etc. Sol et luna cum ceteris planetis fiunt in directo alicuius imaginis, uehementia radiorum naturam et proprietatem illius imaginis ad inferiora hoc mediante luce deferunt et ad illius celestis extracti effigiem talia in terris producunt et ex operibus eorum in embrione dispositione ipsius effectus apparent. Ad primum dicendum quod tactus est duplex, corporalis et uirtualis siue spiritualis. Unde ergo orbis continet in se omnes alios inferiores et etiam infixus eis per potentiam uirtualem et non corporalem, unde non mouet eos tangendo contactu corporali sed spirituali et uirtuali suam bonitatem et nobilitatem influendo. Ad secundum dicendum quod hec propositio de puncto ad punctum etc. est intelligenda solum de punctis ipsius corporis et sic intelligit Euclides et non de punctis diuersorum corporum sicut obiicitur, cuius ratio est quia super simultatem duorum punctorum in eodem corpore addit continuitas unitatem uel punctis autem diuersorum corporum non addit. Ideo possunt duo puncta diuersorum corporum simul esse manendo tamen duo, quod patet per hoc, quia duo corpora non possunt esse simul cum sint undique dimensionata, superficies uero lineae possunt plures simul esse ex ea propterea quia non sunt dimensionata, et ideo quia duo puncta carent dimensione possunt esse simul. Iuxta hoc queritur utrum omnes orbes sint eiusdem nature specifice uel diuerse. Dicendum quod duplex est forma uel natura, scilicet generis et speciei. Omnes igitur orbes sunt eiusdem nature secundum formam in genere, diuersarum uero naturarum secundum formam in specie. Et hoc est inuenire tam in orbibus quam in stellis suis. Sicut enim natura elementaris continens quatuor corpora est eadem secundum genus sed diuersificatur secundum speciem prout numeratur in ipsis, terra namque differt ab aqua et sic de aliis, sic etiam natura celestis ut est aggregatum quoddam ex omnibus corporibus stellarum simul dicitur esse una secundum genus, licet in ipsis naturis distinctis sint diuerse nature secundum speciem. Tertio queritur utrum omnes celi moueantur ab uno motore an pluribus, et si a pluribus queritur cuiusmodi sint isti motores. De primo sic: unius mobilis unus est motor, ergo plurium mobilium plures sunt motores. Sed orbes celorum sunt plures et distincti, ergo mouentur a pluribus motoribus et non ab uno. Ad idem: diuersorum et contrariorum mobilium naturalium diuersi sunt et contrarii motores. Sed celi mouentur diuersis et contrariis motibus, nam primum mobile mouetur ab oriente in occidentem, alie uero spere mouentur econtrario, scilicet ab occidente in orientem, ergo mouentur a diuersis motoribus. Sed contra: motus celorum regulatur per motum primi mobilis, sed duobus motibus quorum unus est regulans alter regulatus sufficit unus motor, ergo relinquitur quod mouetur ab uno motore. Item Aristoteles in libro Physicorum, Est melius ponere unum principium quam plura et finita quam infinita. Ergo melius est ponere secundum ipsum unum motorem quam plures. Solutio: ad hoc dicendum quod celi mouentur ab uno motore primo et uniuersali et principaliter, sed secundario a pluribus motoribus. Reducuntur tamen omnes alii motores ad unum principalem motorem qui eos regulat, et sic concedende sunt rationes que hoc probant. Consequenter queritur cuiusmodi sint isti motores qui mouent speras et queritur an sit motor corporeus et uidetur quod non, quia motor nobilior debetur nobiliori mobili, sed nullum corpus nobilius est corpore celi, quare ipsum nobilius est aliis corporibus, ergo et motor celi. Sed alia corpora mouentur per motum anime quae est in corpore, ergo multo fortius est motor celi anima in substantia incorporea. Aut ergo erit anima mundi aut intelligentia aut prima causa. Sed secundum Aristotelem prima causa mouet celum, secundum alios intelligentia uel anima mundi, quorum oppositiones scripte sunt super librum Physicorum Aristotelis. Quod autem celum uoluatur ab oriente in occidentem. Postquam posuit auctor ordinem uniuersi et motum diuersum ipsius, in hac parte intendit determinare de forma mundi, cuius sit forme, an angularis uel rotunde. Et diuiditur in duas partes; quia primo uero probat formam quinte essentie siue regionis etheree; secundo probat formam elementaris regionis, ibi, Quod terra etiam sit rotunda. Prima est presentis lectionis et diuiditur in duas partes: primo premittit preambulum ad suum propositum, scilicet an celum moueatur; secundo determinat de forma celi siue figura ipsius, ibi, Quod autem sit rotunda. Prima pars diuiditur in duas secundum duas rationes quas ponit ad probandum; secunda ibi, Est autem aliud signum. Pars illa in qua determinat de figura siue de forma mundi diuiditur in duas: in prima ponit ueritatem de forma celi, in secunda remouet falsitatem ducens ad impossibile. Sunt enim duo opera sapientis: non mentiri de quibus nouit et mentientem manifestare posse. Secunda incipit ibi, Item sicut dicit Alfraganus. Prima pars diuiditur in tres secundum tres rationes quas ponit: quarum una sumitur a parte similitudinis et hec est methaphysica siue theorica; secunda sumitur ‚Äù a parte commoditatis et hec est mathematicorum; tertia sumitur a parte necessitatis et est naturalis siue physicalis. Secunda ibi, Commoditas; tertia ibi, Necessitas. Hec est sententia in generali; littera patet. Signum est, id est, sensibile medium est per quod probari potest. In eadem propinquitate, per hoc notat stellas fixas que semper retinent eandem figuram in celo. Nota supplere minorem sic: sed sunt stelle fixe que figuntur in firmamento, ergo firmamentum mouetur ab oriente in occidentem. Et est aliud signum, id est, sensibile medium per quod probatur ad sensum uisus quod celum mouetur, qui enim hunc motum dubitat sensu uisus indiget, sicut qui dubitat utrum nix sit alba sensu uisus indiget. Archetypus mundus dicitur ab archos, quod est princeps, et typus, quod est figura, quasi principalis figura et precipue que fuit in mente diuina ab eterno, ad cuius similitudinem factus est mundus iste sensibilis, in qua non est assignare principium uel finem, quia est in circulo ubique assignare principium aut nusquam; sed non ubique, ergo nusquam. Et hec est ratio methaphysica ostendens celum esse rotunde figure. Isoperimetrum dicitur ab idos quod est forma, et peri, quod est circum, et metros, quod est mensura, unde isoperimetrum forma circularis mensurata capacissima. Exemplum de uase cereo propter quid autem sit rotunda figura capacissima. Mathematicorum hoc est scire. Hoc patet per Aristotelem, primo Posteriorum, ubi dicit quia uero uulnera circularia tardius sanantur. Medici autem perfecti est scire. Propter quid autem geometre est scire quia in circulo partes a se inuicem maxime distant et difficilis sunt accessus et repletionis, quia non est ibi aliquis angulus. Unde Aristoteles, 4 Metaphysice, Circulus est figura sine angulo. Et hec est secunda ratio ostendens celum esse rotundum. Necessitas, scilicet naturalis, quia omne corpus in loco et nullum corpus sine loco neque locus uacuus, quod probatum est quarto Physicorum. Exemplum in canna posita una extremitate in ore, alia in aqua, et extrahitur aer de concauitate canne. Nes locus sit uacuus, ascendet aqua, quamuis sit contra naturam eius, cum semper querat centrum querendo circuit orbem terre, nam possibilius est graue ascendere sursum quam locus relinquatur uacuus. Et hec est tertias ratio naturalis quod necesse est celum habere rotundam figuram. Item dicit Alfraganus. Hics remouet falsitatems per auctoritatem Alfragani. Diaphanum dicitur corpus clarum peruium suscipiens lumen in superficie et profundo, et dicitur diaphanum a dia, quod est trans, et phanos, quod est apparitio, quasi transparitio in superficie et profundo. Quare autem propinquiora maiora uidentur, dicendum quia sub maiori angulo comprehenduntur et hoc patet per demonstrationem et similiter quare apparet maior res patet per demonstrationem. Queritur hic primo, Utrum motus celi sit naturalis uel uiolentus uel uoluntarius. Secundo, utrum celum sit corpus animatum. Tertio, utrum celum uelocius moueatur quam stelle. Quarto, utrum celum moueatur uniformiter, et de his que dicuntur in littera. De primo sic: omnis motus naturalis est a natura, sed natura est principium motus et quietis, ergo cuiuslibet motus naturalis principium est et finis. Sed motus celi non est principium et finis, ergo motus celi non est principium naturale, ergo non est a natura neque per consequens naturalis. Item motus naturalis debilior est in principio et fortior in fine, sed talis non est in celo, ergo non est naturalis. Item quod non sit motus uiolentus, probatio. Circa quod habet esse motus naturalis et uiolentus econtrario, ut lapis quando naturaliter mouetur deorsum uiolenter sursum, et circa quod non habet esse motus naturalis nec uiolentus, sed probatum est quod celum non mouetur motu naturali, ergo nec uiolento. Item si mouetur motu uiolento, moueretur cum fatigatione et pena, et sic esset corporalis. Sed celum est incorporale, ergo non mouetur motu uiolento. Quod non moueatur motu uoluntario, probatio. Omnis motus uoluntarius et solus talis est ab anima, sed motus celi non est ab anima, ergo motus celi non est uoluntarius. Minor patet, quia anima est actus corporis organici physici potentia uitam habentis, sed celum non est corpus organicum, ergo motus celi non est ab anima, et sic motus celi non est uoluntarius. motus. Solutio. Dico quod motus celi habet duplicem comparationem, unam scilicet ad principium intra quod est sua figura, et sic motus eius est naturalis, scilicet ut a figura circulari, que est preter quatuor partes elementorum. Ideo motus eius est diuersus a corporibus elementaribus, que mouentur a medio uel ad medium. Figura tamen circularis celi non posset perpetuare motum celi sed solum potest finire unam reuolutionem ex sua forma naturali, et ideo secunda comparatur ad principium sui motus ad perpetuandum suum motum. Item ulterius exigitur intelligentia mouens et suum motum disponens ita quod completa una reuolutione remaneat idem appetitus ut prius, et secundum hoc est motus uoluntarius, quoniam dicit philosophus quod celum mouetur sicut amatum et desideratum mouet amantem et desiderantem, et sicut appetibile mouet appetitum. Ad aliud dicendum quod motus celi non est uiolentus in aliquo, quia nobilissimum corpus non mouetur motu deteriori. Item motus uiolentus est motus inequalis et difformis in toto et in partibus, quia est uelox in principio et tardus in fine. Sed motus celi est uniformis in partibus suis. Circa secundum sic proceditur. Omne corpus cuius anima est actus et perfectio est corpus animatum, sed celum est corpus cuius anima est actus et perfectio, ergo celum est corpus animatum. Minor patet sic: omne corpus quod mouetur secundum intentionem et finem, quo appetitus mouetur ab appetibili, est illud cuius est motus actus anime. Sed celum est corpus quod mouetur secundum intentionem et finem, quo mouetur appetitus ab appetibili, ergo celum est corpus cui est motus actus anime, et sic ergo celum est animatum. Item Plato dicit mundum sensibile animatum intelligens est diuine prudentie factione, sed si celum est animal, celum est corpus animatum, si hoc conceditur. Contra: ex perfectione et perfectibili fit unum secundum essentiam uel substantiam sicut ex materia et forma. Sed ex celo et motore celi non fit unum secundum substantiam, sed sunt diuersa, ergo motor celi non est actus uel perfectio. Ergo relinquitur quod celum non est corpus animatum. Item si celum esset corpus animatum, haberet membra distincta ad similitudinem alicuius animalis, sed non habet membra distincta ad similitudinem alicuius animalis, quia nec plante nec alicuius alterius. Ergo non est animal, ergo nec animatum, quod concedendum est. Et dicendum quod predicta intentio uel appetitus non est ex parte celi sed ex parte motoris, qui motor est comparatus. Unde, si celum non corpus esset animatum, tunc principium sui motus esset extra et non intra, et hoc patet per Aristotelem 2 Physicorum dicentem quod quedam mouentur a principio intra et non extra, ut animalia et plante et omnia corpora animata. Alia uero mouentur a principio extra, ut inanimata. Ad aliud dicendum quod Plato denominauit mundum a parte nobiliori que est in mundo scilicet angelus et homo secundum rationem et motum rationalem firmamenti, quod non habet ex se sed ex intelligentia que mouet ipsum. Et ad hoc quod dicitur quod non habet membra distincta ad similitudinem alicuius animalis dicendum quod ipse Plato soluit dicens quod similitudo est in genere non in specie. Nam genus perfectius est specie quia plura continet. Nam perfectio non est in parte sed in toto, et si esset factus similis parti, esset imperfectus. Sicut pars respectu sui totius est imperfecta, ita species respectu sui generis est imperfecta. Circa tertium sic proceditur: uelocitas cuiuslibet motus naturalis est secundum magnitudinem mouentis, sicut dicit Aristoteles quod uelocius mouentur magna mobilia quam parua, quia in mobili maioris quantitatis fortior est uirtus mouens quam in paruo, sicut magna scintilla ignis uelocius mouetur sursum quam parua et magna gleba quam parua deorsum. Sed magnitudo corporis celi incomparabiliter maiorem habet magnitudinem corporis stelle, ergo motus celi incomparabiliter uelocior est motu stelle. Sed contra: quecumque similiter mouentur equaliter mouentur, sed celum et stelle similiter mouentur, ergo celum et stelle eque uelociter mouentur. Item motus partis non est uelocior motu totius sed eque uelox, quia totum mouetur cum partibus et pars cum toto. Sed stella est pars celi, ergo celum non est uelocius stella. Ad hoc dicendum quod motus stelle dupliciter comparatur ad motum totius orbis, scilicet ratione sue totalitatis secundum quam excedit quantitatem stelle, aut potest considerari ratione partium et sic est utrumque equale, quia orbis secundum suas partes non est uelocior stellis, et sic patet solutio. Circa quartum sic proceditur et uidetur quod motus celi non sit uniformis, quia motus celi est uoluntarius; sed motus uoluntarius non est uniformis, ergo motus celestis non est uniformis. Item motus celi est naturalis, sed motus naturalis quanto diutius tanto plus fortificatur et uigoratur; et sic motus celi non est uniformis. Item Aristoteles in libro celi et mundi dicit quod in celo est dextrum et sinistrum, sed in dextro est fortius motus quam in sinistro, ergo etc. Ad oppositum, ubi est eadem causa, ibi erit idem effectus; sed eadem est causa motus in oriente et occidente, ergo idem erit effectus motus et eodem modo. Item in littera dicitur et in libro celi et mundi quod celum uniformiter mouetur. Solutio. Ad primum et ad secundum dicendum quod motus celi est uniformis, sed cum dicimus quod motus celi est uoluntarius et est a uirtute infinite potentie, dicendum quod illa uoluntas et illa potentia infinita recta est et limitatur a uirtute rectissime rationis, que non fatigatur in suo motu, et propter hoc non intenditur motus eius neque remittitur. Ad aliud dicendum quod motus naturalis est duplex, scilicet a sursum in deorsum et econuerso. Et talis uelocior et fortior est in fine, debilior in principio, et iste motus prouenit a corpore graui et mobili elementari, et de tali obiicitur. Alter est motus circularis qui debetur corporibus supercelestibus que neque grauia neque leuia sunt et extra quatuor proprietates quatuor elementorum. Et tale non mouetur de loco ad locum sed ab ubi in ubi et redit semper ad idem, quia non est elementaris, et talis non intenditur neque remittitur. Ad ultimum dicendum quod dextrum et sinistrum solum in celo distinguitur quoad nos, et quia eadem est uirtus et influentia in oriente et occidente, et ideo celum uniformiter mouetur. Item queritur utrum celum sit rotundum, sicut demonstratur in littera, et uidetur quod non, quia dicit Aristoteles, 4 Metaphysice, Nulla res subtilis est recta uel rotunda; sed celum est res subtilis, ergo celum non est rotundum. Contra. Uidemus stellam unam in celo non motam et omnes alias moueri circulariter circa ipsam, et stellas ei propinquiores et breuiores circulos describere et remotiores maiores. Item quelibet stelle apparent nobis in suo ortu et occasu et medio celi eiusdem magnitudinis. Hee autem apparitiones non essent nisi in corpore sperico, ergo celum est sperice forme, quod concedendum est, quia patet per sensum. Ad rationem in oppositum dicendum quod Aristoteles loquitur de rebus sensibilibus que constant ex materia et forma quatuor elementorum et proprietatibus ipsorum calidi frigidi humidi et sicci, grauis et mollis, duri et leuis, et materia subiacens his proprietatibus non potest uere disponi ad perfectam rotunditatem, cum celum sit corpus nobile non generatum nec fabricatum ex re altera. celestia sunt colorata. Ad idem dicit Aristoteles in libro de sensu et sensato, Omnia corpora colore participant; ergo et corpora celestia colore participant, ergo sunt colorata. Sed contra. Color est effectus derelictus ex humore primarum qualitatum, ergo in quolibet corpore non est uigor primarum qualitatum, ergo non est color in illis, quod concedendum est. Ad obiectum dicendum quod corpora supercelestia non uidentur in quantum colorata sed in quantum luminosa per naturam sui luminis. Ad aliud dicendum quod Aristoteles intelligit de corporibus compositis inferioribus. Ad primum quesitum dicendum quod, quando sol et luna sunt in oriente et occidente, inflammant uapores subtiles ascendentes mediantibus suis radiis, et ideo uidentur rubei, cum non tamen sint. Quod autem terra sit rotunda. Hic determinat de forma elementaris regionis, scilicet de forma terre et aque, et diuiditur in duas: in prima + determinat de forma terre; in secunda de forma aque, ibi, Quod autem aqua. Prima in duas: in prima ostendit per rationes ostensiuas, scilicet per eclipsim lune; in secunda per rationes ducentes ad impossibile, ibi, Item si terra esset plana. Prima in duas: in prima ostendit, quod terra est rotunda ab oriente in occidentem per umbram terre; in secunda probat quod terra est rotunda a septentrione in austrum per stellas sempiterne apparitionis et occultationis, ibi, Quod terra omnino habeat rotunditatem. Tunc sequitur illa pars in qua determinat de forma aque et diuiditur in tres: in prima ostendit eius rotunditatem ostensiue ad sensum; in secunda ostendit per naturam totius homogeneitatis, ibi, Item cum aqua. Littera patet. Et nota quod forma siue figura terre demonstratur per propriam eius umbram que apparet per lunam in eclipsi lune. Ubicumque existentibus, scilicet uersus orientem et occidentem; in sublimi, id est, in celo, scilicet in eclipsi lunari, quod notum est experimento et per tabulas. Nota similiter quod quando luna eclipsatur, ingreditur umbram terre sicut circulus circulum arcu secat. Homogeneum dicitur ab homos, quod est unum, et genesis, quod est natura, quia una natura totius et partis. Nota quod per formam terre et aque dat intelligere multo fortius formam aeris et ignis esse rotundam. Nam in libro celi et mundi dicitur quod celum est figura rotunda, sed locus et locatum in superficiebus adequantur, ut patet de aqua in uase; ergo oportet corpus contentum a concauo lunaris regionis esse orbiculare. Hoc autem est ignis, et eadem ratione aer, qui locatur in concauo ipsius ignis, et sic de aliis usque ad terram; ergo elementa sunt figure rotunde. Hic potest primo queri utrum terra sit corpus rotundum et utrum aqua sit corpus spericum. Item utrum elementa moueantur motu recto uel circulari, et utrum elementa sunt recte figure uel circularis. Et uidetur quod recte motus sequatur figuram siue formam, unde in quarto libro celi et mundi, Generans graue et leue quantum dat sibi de forma, tantum dat sibi de loco et etiam de motu et de aliis que sequuntur ad ipsam figuram, etiam sequuntur formam ultimo perfectiuam. Cum igitur motus elementorum sit rectus, mouentur enim leuia sursum, grauia deorsum, et huiusmodi motus est per rectam lineam. Item elementa sunt in potentia ad mixtum et non retinent suas formas substantiales in actu, alioquin non uenirent ad constitutionem mixti. Sed figura sequitur formam substantialem sicut et alia accidentia que sunt in mixto, ergo non possunt aliquam formam retinere, et sic nec orbicularem. Eadem ratione potest concludi quod non sunt figure recte. Item elementa mouentur motu recto, sed motus sequitur figuram; sed mouentur recte, ergo sunt recta et non rotunda. Contra. In libro celi et mundi dicitur quod celum est rotunde figure; sed locus et locatum adequantur in superficiebus, ut patet de aqua in uase, ergo etc. Hec ratio dicta est supra. Item terra est rotunda, ut probatum est, sed Aristoteles dicit 5 Physicorum, Motus sequitur figuram; cum elementa sint rotunda, habebunt motum circularem et non rectum qui est sursum et deorsum. Solutio. Dicendum quod elementa possunt dupliciter considerari, scilicet in quantum sunt mobilia ad formam et ad ubi ex grauitate et leuitate, uel in quantum sunt elementa, et sic non habent formas completas substantiales in naturam, quia si haberent eas non conuenirent ad formam mixti. Habent tamen formam materialem imperfectam et ideo concipiunt omnem figuram et mouentur ad ipsam. Si uero considerentur in quantum sunt mobilia ad locum, tunc dico quod habent figuram naturalem sibi ex motu suo et loco, sed in quantum sunt mobilia ad mixtum, tunc aliter mouentur ad locum et aliter ad mixtum. Nam ad mixtum leuia mouentur et grauia econtrario, per accidens igitur figurantur a concauo lune, scilicet ignis et aer a concauo ignis, terra uero rotunda est in centro, tamen quia locatum a concauo aque, quia partes eius undique a circumferentia descendunt equaliter ad centrum. Ad primum ergo dicendum quod elementa non habent formam completam, licet habeant quandam formam materialem. Figura enim sequitur formam talem et non formam substantialem. Ad secundum dicendum quod concludit de elemento in quantum mobile sit ad mixtum, et sic non habent figuram naturalem, non autem de elemento in quantum est mobile ad ubi, sic enim concauum elementorum est per se orbicularis figure. Ad rationem in contrarium dicendum est, quia concludit de figura accidentali quam habet a continente. Item uidetur quod terra non sit rotunda, quia dicit Euclides quod circulus, si circulum tangat, tangit in puncto insensibili, sed in qualibet parte terre spera tangit terram in superficie magis in puncto, non ergo est corpus spericum. Item uidetur per sensum quod quando oritur sol uel occidit, ascendit terram per lineam rectam et non per circulum sicut luna secat solem in eclipsi. Sed recta linea indicat planitiem terre, ergo terra uidetur esse plana et non sperica. Item nullum corpus siccum est bene terminabile termino alieno sed proprio. Sed terra est corpus siccum, ergo terra est male terminabilis termino alieno, scilicet ab aqua uel aere, ergo patet quod terra non est corpus rotundum. Item omne corpus rotundum est corpus uniforme in sua rotunditate, sed terra non est corpus uniforme in rotunditate, quia in ea sunt montes et ualles et multe diuersitates que impediunt rotunditatem, ergo terra non est corpus rotundum. Contra. Quelibet pars uniuersi est corpus circulare, ut patet in stellis et aliis elementis que sunt partes uniuersi. Sed terra est pars uniuersi, ergo terra est corpus rotundum. Ad idem: cuiuslibet corporis simplicis est figura simplex, sed figura circularis est simplex, ergo cum terra sit corpus simplex erit circularis. Item omnes partes terre extra medium accepte erunt graues in actu, et grauitas illa mouet eam ad medium, et tunc cessat moueri et quiescet, et hoc est per totum circuitum centri; undique mouentur partes terre ad medium, et maior pars constringit minorem, et sic congregantur circa centrum in forma sperica, quod concedendum est. Circa hoc queritur quare in ea uidentur montes et ualles, cum sit sperica. Ad hoc dicendum quod de figura terre sunt plures opiniones. Prima fuit quia figura terre est sicut tympanum, ut dicit philosophus libro tertio celi et mundi. Ratio huiusmodi est quia prima figura plana est magis apta quieti quam alia et quia stat super aquam, ut quidam dixerunt, ideo undique comprimit eam equaliter sub se, hec autem est figura rotunda. Alii dicebant eam esse sicut est parassis siue scutella in una superficie equalis est, in alia rotunda. Rotunditatem terre posuerunt in parte inferiori quia talis figura est aptior ad natandum desuper aquas, unde illud, Quod fundasti terram super aquas, et iterum quod ipse super maria fundauit eam. Hoc est secundum uulgus, sicut castrum dicitur esse fundatum super aquas, quia sit fundatum super ripam fluminis quod adiacet ei. Ad primum dicendum quod licet spera mathematica tangit superficiem in puncto indiuisibili, non tamen spera materialis tangit eam in puncto, multotiens enim accidit aliquid mathematicis quod non accidit naturalibus. Ad secundum dicendum quod, si duo circuli in plano ponantur, unus plane ponatur, alter uero comprimatur super alium, confractus uidebitur super alium sicut linea recta. Similiter dicendum est de sole et orizonte stante super corpus lunare siue solare. Ad aliud dicendum quod est per intentionem quod non omne corpus est bene terminabile termino alieno. Ad aliud dicendum quod terra est uniformis in quantum est elementum in sua rotunditate, unde montes et ualles sunt in puncto nec impediunt rotunditatem terre ratione sue magnitudinis, quia paruam uel nullam faciunt eminentiam in comparatione ad totam terram. Per easdem rationes potest probari quod aqua sit rotunda; possunt adduci rationes mathematicales et naturales, et prima est ista. Omne humidum est bene terminabile termino alieno, sed aqua concurrit in superficie terre que est rotunda, ergo necesse est aquam recipere rotundam formam. Hoc idem patet geometrica ratione quam ponit Aristoteles in libro celi el mundi quod due linee sunt longiores tertia. Sed aqua est corpus graue descendens ad locum infimum, ergo patet quod descendet quousque adequatur illis. Si concedatur, contra, tota terra non circumdatur aqua sed remanent partes terre discooperte aquis. Unde queritur quare aqua non ex omni parte continet terram sicut aqua ex omni parte continetur ab aere et aer ab igne, cum secundum Aristotelem unum elementum sit locus alterius, scilicet ultimum unius est locus alterius, ut ultimum aeris est locus ignis et sic de aliis. Item queritur utrum in aliquo loco mare sit altius terra. Ad hoc dicendum quod tota terra secundum formam debitam elementorum debet contineri ab aqua sicut est in aliis, sed quoniam non esset mundus perfectus, quia non essent animalia sanguinem habentia et plante que saluari non possunt in aqua, ideo discooperta est quedam pars terre ab aqua, ut nobiliora animalia saluentur ad perfectionem uniuersi. Nam ibi est corpus habilius et aptius ad generationem, et plures species animalium sunt super terram quam in aqua, sicut plura animalia secundum numerum, non tamen secundum speciem. Quod autem terra sit in medio. Hic auctor ostendit quod terra sit in medio firmamenti, et diuiditur hec pars in duas. In prima ostendit quod terra sit in medio firmamenti siue celi; in secunda ostendit quod sustentatur in medio celi, ibi, Quod autem terra. Prima in duas. In prima ostendit quod terra est in medio celi, in secundo ostendit quod terra est tanquam punctus et centrum respectu celi, ibi, Istud idem. Hec secunda in duas. In prima probat per rationem ducentem ad impossibile; in secunda per rationem ostensiuam, ibi, Item intelligatur. Illa pars in qua probat quomodo terra sustentatur in medio celi diuiditur in duas. In prima facit hoc; in secunda ostendit quanta sit circumferentia terre et quantus sit diameter terre, ibi, Totius autem. Prima in duas. In prima probat hoc per rationem ostensiuam quod sustentatur terra in medio; in secunda probat hoc idem per rationem ad impossibile, ibi, Item quicquid mouetur a medio. Tunc sequitur illa pars in qua ostendit circumferentiam et diametrum, et diuiditur in duas. In prima ostendit circumferentiam terre; in secunda ostendit qualiter ex circumferentia potest sciri diametrum cuiuslibet rei rotunde, ibi, Quod autem iuxta circulum. Adhuc prima diuitur in duas. In prima ostendit quantitatem circumferentie terre per auctoritates multorum philosophorum concordantium in hoc; in secunda docet hoc inuenire per demonstrationem astrolabii uel quadrantis, ibi, Sumpto enim astrolabio. Littera patet sic. Stellarum fixarum uisu notabilium, dicit ad differentiam multarum stellarum que sunt in firmamento que non possunt percipi nostro uisu. Terra summe grauis, dicitur quia differentia est inter graue et ponderosum. Graue enim per se tendit ad centrum, ponderosum uero per accidens. Exemplum in una uncia plumbi et millii in uno trunco. Uel summe grauis dicitur in comparatione ad alia elementa. Nota quod hanc solam uirtutem habet centrum mundi et non habet spera materialis nec rota neque quodlibet aliud corpus spericum a primo mobili. Exemplum de circulo adamantino et ferro posito in medio. Primo queritur utrum terra sit tanquam punctus respectu celi, et uidetur quod non, quia nullum diuisibile est punctum, quia punctus est cuius pars non est, ut dicit Euclides. Sed terra est diuisibilis, cum sit corpus continuum; ergo terra non est centrum uel punctus. Ad hoc dicendum quod terra proprie loquendo non est punctus, sed propter sui paruitatem quam habet respectu celi, quia eius quantitas est insensibilis respectu quantitatis celi, improprie tamen loquendo centrum terre et uniuersi est punctus in medio terre a quo omnes linee ducte ad circumferentiam sunt equales. Secundo queritur, Utrum terra quiescat naturaliter circa centrum, et uidetur quod non, quia cuius quelibet pars quiescit uiolenter totum quiescit uiolenter. Sed quelibet pars terre quiescit uiolenter, ut uidetur, quia uiolenter quiescit aliquid quod amoto prohibente ab illo loco recedit. Sed quelibet pars terre est huiusmodi, quia remota parte inferiore descendit superior, et ita est de qualibet parte, ergo quelibet pars terre quiescit uiolenter. Item prima causa est simpliciter immobilis et intransmutabilis. Quanto ergo aliquid est propinquius prime cause, tanto minus mobile et transmutabile, et quanto plus recedit magis est mobile, ut dicit Boetius 4 de consolatione. Sed terra est illud quod maxime est remotum a prima causa, ergo terra est id quod est maxime mobile et transmutabile, et ita moueri potest secundum locum. Item dicit Aristoteles quod res ordinantur dupliciter. Unus enim ordo rerum est ad se inuicem et alius est ordo rerum ad causam primam, et primus ordo non est nisi propter se. Si ergo omnia ordinantur ad primam, que plus approximant primo plus participant de conditione ipsius, et que minus, minus. Sed causa prima omnino est immobilis, quod ergo remotissimum est ab ea est maxime mobile. Sed cum terra sit tale, ergo est maxime mobilis. Contra. Dicit Aristoteles 4 celi et mundi quod corpus circulare est sempiterni motus et mouetur circa fixum et immobile ut circa terram que est sempiterna quies. Item dicit Aristoteles 3 celi et mundi quod terra mouetur ad centrum non quia centrum terre sed quia est centrum mundi. Et hoc patet, quia, si tota terra esset super globum lunarem et si in centro esset parua gleba, non ascenderet usque ad terram sed potius econtrario, et sic hec terra in medio naturaliter quiescit, quod concedendum est et dicendum quod terra secundum se totam naturaliter secundum mundi centrum quiescit. Ad primum dicendum quod, si aliquid sit extra suum locum et remoto prohibente descendit, tunc quiescit ibi uiolenter. Si autem sit in suo loco super partes consimilis speciei, licet descendat per remotionem partis inferioris, non quiescit ibi uiolenter. Quia, quando remouetur pars inferior, descendit superior, non quia quieuit ibi uiolenter sed quia graue est descendit ut magis approximet centro et continuetur suo toti, et ut leuius non subsideat ei. Nec mouetur de loco ad locum sed mouetur in loco, et hoc quia idem est locus totius et partis quantum ad salutem, ins quo saluatur totum et sua pars, non quantum ad occupationem, quias totum occupat maiorem locum quam sua pars. Ad aliud dicendum quod uerum est quod quanto magis aliquid appropinquat prime cause etc., tanto minus est corruptibile et intransmutabile; et quanto plus recedit a primo, tanto magis mobile{...} per alterationem corporis. Per hoc quidem patet solutio ad tertium. Item queritur utrum motus terre ad centrum sit naturalis et cuiuslibet grauis et leuis sursum, et uidetur quod non. Omne quod mouetur naturaliter ex se est mobile, sed graue non mouetur ex se, quia dicit Aristoteles in 4 Physicorum quod moueri ex se est proprium animatorum; sed graue non est animatum, ergo secundum quod tale non mouetur ex se. Item in 2 de anima dicit Aristoteles quod in moto ex se mouens et motum distant essentialiter; sed in graui non differt mouens a moto essentialiter, ergo etc. Probatio minoris: in graui et in actu non sunt nisi duo, scilicet materia et forma. Oportet ergo ut formas sit mouens et materia motum, aut forma erit motiuum et totums compositum erit motum. Si ergo forma sit mouens, tunc non differunt essentialiter, quia forma non differt essentialiter a materia nec a composito. Item materia non est mobilis secundum locum, quia dicit Aristoteles quod mobile secundum locum debet esse corpus perfectum in actu. Sed nihil mouetur ex motu locali nisi quod appetit locum. Sed materia non plus appetit unum locum quam alium, ergo ratione materie non mouebitur localiter sursum uel deorsum. Solutio. Ad hoc dicendum quod forma per se non est motor grauis deorsum nec leuis sursum nec compositum, sed ubique corpori celesti comparata grauior deorsum ets leuius sursum secundum quod diuersis mobilibus incorporatur diuersos habet motus. Uel dicendum quod motor grauis et leuis duplex est, scilicet intra et extra: extra est uniuersalis et efficiens ut motus celi, intra ut natura que est potentia actiua cum specie agentis, extra est motor sursum et deorsum. Cosmimetra dicitur a cosmos, quod est mundus, et metros, mensura. Ad inueniendum diametrum terre sic procede. Primo accipe philosophicum suppositum in quo omnes concordant, scilicet tot stadiorum ut dicit in littera. Uel, si forte quis nollet credere tali suppositioni, probetur sic in hunc modum. In zodiaco sunt 360 gradus. Probet per quadrantem, sicut dicitur in littera, et inueniet de arcu terre 700 stadia respondentia ad unum gradum in celo. Et pari ratione ad quemlibet multiplicentur gradus 360 per 700 et erit talis numerus ut dicitur in littera, sicut etiam philosophi inuenerunt. Hoc accepto uel probato utrobique accipe 22 de circumferentia terre, et erit numerus quotiens talis, 11454. Hoc facto supererit dimidium stadium propter faciliorem diminutionem et non curetur circa hoc; laborauerunt ut eius tertia pars accipiatur et remanent stadia 240545 de quibus accipias 3 partem sic inuentam de ambitu totius terre, et relinquentur he figure 80181, et remanet medietas subtrahenda que pertinent ad 37 partem. Accipe ergo unum stadium de ultimo senario et subtrahe eius medietatem ab illo et remanet medietas que pertinet ad numerum diminutum derelictum. Subtrahe ergo a tali parte, scilicet 22, quicquid remanet de eo est tertia pars totius terre diameter. Diuide ergo per tertiam, cum sit tertia, quotamcumque partem habere uelis, per tot diuide, et erit numerus quotiens 80181, et remanebunt duo stadia et dimidium extra positum in tabula, de quibus debes habere tertiam partem. Scribe ergo illa duo stadia diuisum sic 2 remoue ut facilius possis operari adinuicem et de uno fac duo dimidia sic Io et adde medietatem scriptam in tabula, et erunt tria dimidia, et accipe tres de tribus dimidiis quod pertinet ad propositum numerum. Hoc facto diuide aliud stadium in tres partes, sic tu accipe eius tertiam partem, ergo erit diametri totius terre 80181 et semis et tertia pars unius, quod propositum. Horum autem circulorum. Declarata prima parte huiusmodi doctrine, in qua determinatum est de principiis huiusmodi scientie, hic intendit declarare secundam partem, in qua determinat de circulis ipsius spere qui in numero sunt decem. Et diuiditur hoc capitulum in duas principaliter: in prima determinat de circulis maioribus et de nominibus eorum et officiis ipsorum et qualiter in spera disponantur; in secunda determinat de circulis minoribus et de nominibus ipsorum et officiis, secunda ibi, Diclo de sexto circulo. Prima diuiditur in sex secundum numerum sex circulorum et primo determinat de circulo equinoctiali, secundo de zodiaco, et sic de aliis. Partes patent in littera. Prima istarum diuiditurs in duas: in prima ponit suam intentionem notificando qui dicuntur circuli maiores et qui minores, ne transeat per ignota; in secunda determinat de primo circulo equinoctiali, ibi, Primo ergo uidendum est. Et hec in duas: in prima describit equinoctialem ostendendo eius plura nomina; in secunda determinat de duobus motibus macrocosmi et microcosmi, id est, maioris ? mundi et minoris mundi qui dicitur homo, quia humane nature ordo est ad similitudinem maioris mundi macrocosmi. Secunda ibi, Unde sciendum. Secunda in duas: in prima determinat de his duobus motibus; in secunda determinat de duobus polis mundi. Secunda ibi, Unde notandum. Prima in duas partes: in prima determinat, de motu rationali; in secunda de motu sensuali siue sensualitatis, ibi, Secundus motus. Pars illa in qua determinat de polis mundi diuiditur in duas: in prima determinat de polo artico; in secunda de polo antartico, ibi, Polus antarticus. Hec est sententia et diuisio generalis. Motus rationalis est anime intellectiue quando considerat ea que sunt magis nota rationi quam sensui, scilicet quando fit consideratio a causa ad effectum que sunt minus nota eidem, et iste motus est ab oriente per occidentem. Nam anima rationalis coniuncta corpori considerat suum ortum et principium a creatione, contemplatur creata et omnia terrena in quibus ratio minime delectatur, et ideo ibi non sistit, quia nihil sibi sufficit quod deus non est, sed reuertitur ad suum ortum tanquam ad suum principium, scilicet ad deum, et ibi contemplatur in creatore per admirabilem dispositionem et ordinem creaturarum, in quo super omnia delectatur, quia est ad similitudinem ipsius creata, quem cognoscendo omnia cognoscit. Unde Boetius De consolatione {Repetunt proprios queque recursus Redituque suo singula gaudent Nec manet ulli traditus ordo Nisi quod fini iunxerit ortum Stabilemque sui fecerit orbem.} Unde illud, Ego sum alpha et omega, principium scilicet et finis. Microcosmus dicitur minor mundus, scilicet homo, quia conuenit cum omnibus in mundo, scilicet cum lapidibus et cum omnibus inanimatis in esse, cum plantis in anima uegetatiua, cum brutis in sensitiua, cum deo et angelis in intellectiua, et dicitur a micros, quod est minor, et cosmos, mundus, quasi mundus minor. Motus sensualis siue irrationalis est quando fit consideratio a posteriori ad prius, scilicet ab effectu ad causam, que sunt magis nota sensui. Talis motus est sensualitatis et anime sensitiue que perficitur et regitur anima intellectiua. Et quia sensualitas in spiritualibus et in creatore minimes delectatur, et reuertitur ad sensibilia in quibus, delectatur, ut in potu, cibo et aliis sensibilibus delectationibus in prosequendo passiones corporis et ibidem occidit cum principiis materie. Et nota quod sicut in maiori mundo, scilicet in celo, sunt motus, rationalis scilicet et sensualitatis, et rationalis mouet secum omnes septem erraticos infra diem et noctem circa terramss semel, ita in minori mundo, scilicet homine, sunt duo motus rationalis et sensualis siue causatiuus septem interiorum que per septem planetas mouentur circa rationem, et mores totius uite humane sunt forma et ad exemplar celestis ordinis. Et quemadmodum in celestibus diuina ratio facit motum rationalem firmamenti dominari super motum erraticum septem planetarum et ipsum regit et ei dominatur, ita motus nostros erraticos sensuales ratio debet sibi subiicere et eos dominari. Et hoc dicitur in Timeo Platonis, ubi ostendit Plato precipuam utilitatem oculorum et in libro de consolatione philosophica. Unde sicut uidemus in maiori, ita sic infra sit in minori, scilicet in homine, ut mores nostros sensualitatis erraticos corrigamus per rationem, et sic uitam angelicam in terris gerere debeamus. Item nota quod stelle propinque polo dicuntur moueri tarde in comparatione ad stellas que sunt circa equinoctialem, quia in eodem tempore, scilicet infra diem et noctem, describunt paruos circulos et alies circa equinoctialems, describunt maiores in eodem tempore. Arctos est maior Ursa que uulgariter dicitur currus prope polum, et stella nautica est inter hanc maiorem Ursam et aliam minorem que dicitur septentrionalis. Hic uertex, id est, hec extremitas axis, scilicet polus articus; semper est nobis sublimis, quia numquam tendit ad occasum sed semper supra orizontem eleuatur; at pro sed; illum, hoc est, oppositum polum scilicet antarticum; Stix atra, id est, polus antarticus; inferni tenet Manes, id est, anime manentes apud infernum tenent alium polum, scilicet antarticum. Et hoc Uirgilius fabulose dixit innuens infernum a parte opposita terre esse, quod esse non potest, quia tunc uicissim diem et noctem et claritatem haberent. Hic queritur utrum equinoctium possit esse in uniuersa terra, secundo utrum unum celum moueatur contra aliud sicut dicitur in littera, tertio utrum motus planetarum sit rationalis, quarto utrum stelle que mouentur circa equatorem uelocius moueantur quam ille que uoluuntur circa polos, quinto utrum homo possit dici minor mundus. Circa primum sic proceditur et uidetur quod numquam possit esse equinoctium terre commune. Secundum philosophos sol est 166 maior terra tota, et sic illuminatur plus de terra quam medietas spere. Et si plus illuminatur de terra, plus est de die super terram, quare dies est sol lucens super terram. Et si plus est de die super terram, minus est de nocte super terram, et sic numquam potest esse equinoctium super terram. Item sol semper est maior terra, ergo nox semper est minor. Probatio consequentie: nox est umbra terre in solis oppositum, sed non maior diameter umbre qui potest esse quam‚Åπ diametro terre, quia umbra est conoidalis. Ergo umbra non maior est quam terra, et umbra terre minor est quam terra. Nox super eam minor est die super terram, et si sic, nox est minor die, et ita numquam erit equinoctium super terram. Item medietas celi quolibet tempore apparet nobis super terram, et medietas occulta sub orizonte. Sed motus celi uniformis est, et similiter sol in suo descensu ab oriente in occidentem et sub orizonte similiter uniformiter mouetur, ergo tantum mouebitur sol supra orizontem quantum sub orizonte, et ita uidetur quod semper sit equinoctium super terram. Ad oppositum, quando arcus diei, quem describit sol supra orizontem ab oriente in occidentem, est equalis arcui noctis, quem describit post occasum sub orizonte ad ortum, est equinoctium in uniuersa terra. Sed hoc est solum sole existente in Ariete et Libra; ergo tunc erit equinoctium in uniuersa terra, quod concedendum est et dicendum quod equinoctium est in uniuersa terra bis in anno, scilicet in Ariete et in Libra. ‚Äù Ad argumentum dicendum quod, licet terra plus illuminetur quam medietas, hoc non est simul et semel in quolibet orizonte sed successiue, nec secundum hoc considerantur dies et noctes, sed considerantur secundum quod sol maiorem uel minorem arcum describit supra orizontem in spera recta uel obliqua. Unde secundum maiorem uel minorem moram solis supra orizontem dicuntur dies maiores uel minores, et sic noctes. Ad hoc dicendum quod secundum maiorem uel minorem umbram terre non dicuntur dies et noctes maiores uel minores, sed secundum maiorem uel minorem moram solis supra orizontem obliquum uel orizontem in spera obliqua, per quod patet solutio. Ad tertium quod, licet medietas semper appareat supra orizontem et medietas occultetur, et licet celum uniformiter moueatur, similiter sol in suo descensu, non tamen ista est causa maioritatis uel minoritatis dierum, sed causa huiusmodi maioritatis uel minoritatis dierum est minor uel maior mora solis supra uel sub orizonte. Causa autem maioris uel minoris more supra uel sub orizonte est obliquitas orizontis obliqui et obliquitas zodiaci in comparatione ad polos mundi et excentricitas circuli solis, quod patet per demonstrationem in spera et in plano. Nota quod hec questio non debet hic disputari sed in quarto capitulo, quia ibi ostenditur excentricitas circuli solis. Item uidetur quod noctes maiores sint in estate quam in hyeme. Illo tempore in quo umbra terre maior est, in eodem tempore nox maior est quam in illo in quo non est huiusmodi, quia nox est umbra terre. Sed in estate maior est umbra terre quam in hyeme, ergo in estate maior est nox quam in hyeme. Probatio: quoniam sol in estate magis distat a terra quam in hyeme, quia tunc est in auge, sed quanto plus distat a terra tanto maior est umbra terre, et quanto propinquior est terre tanto minor est umbra terrae, quod patet per demonstrationem in figura, cum sol sit maior terra 166, et sic per consequens patet quod dies artificiales in estate minores sunt quam in hyeme. Oppositum patet in spera ad sensum. Solutio patet per predicta quod paruitas et minoritas dierum artificialium non considerantur penes minoritatem uel maioritatem umbre terre, sed penes maiorem uel minorem moram solis in orizonte obliquo uel sub orizonte secundum quod orizon obliquus diuersimode intersecat 182 et paralellos qui sunt arcus noctuum et totidem dierum per circulum anni in spera obliqua, et sic patet solutio ad quesita. Sed queritur utrum unum celum moueatur contra aliud, et uidetur quod non. Natura est principium motus et quietis, ergo quorum natura est eadem et motus erit idem ad minus secundum speciem. Sed omnium celorum eadem est natura, quia non est in eis diuersitas, quoniam si esset, aut esset a parte materie, aut a parte forme, sed non ex parte materie, quia sunt ex eadem materia. Item nec ex parte forme, quia omnium superiorum eadem est forma semper, ergo etc. Ad idem: celum primum omnes alios orbes in motibus suis regulat et confert eis motum ad productionem omnium rerum, sicut dicit Aristoteles. Ergo necesse est omnes celos moueri eodem motu et non diuersis motibus contrariis. Ad idem: quorumlibet motuum contrariorum est causa compositio contraria, ergo in quibus non est contraria compositio non est contrarietas in motu. Sed in corporibus supercelestibus non est contrarietatis compositio, ergo nec in illis est contrarietas in motu. Contra: si orbes inferiores non mouerentur contra primum mobile sed omnes mouerentur ad unam partem, tanta uelocitas celorum esset ad eandem partem quod moueretur terra cum eis et corrumperetur, quod est inconueniens. Item idem in quantum idem natum est semper facere idem. Ergo, si esset idem motus omnium sperarum, semper esset generatio uel semper corruptio, neque essent uarietates rerum in terra, quod iterum est inconueniens. Ad primum dicendum quod celi habent distinctas naturas adinuicem, quia unum non permiscetur alteri nec confunditur in naturam alterius, sicut est uidere in oleo et aqua cum unum miscetur alteri. Si celum quodlibet habet proprium sibi effectum, est tamen eiusdem nature unumquodque celum in suis partibus. Ad aliud dicendum quod celum primum regulat omnes alios quoad motum, scilicet ab oriente in occidentem, non quoad motus proprios ipsorum. Ad aliud dicendum quod illud est uerum in motu recto et non circulari, quia contrarietas motus rectificatur a compositione contrariorum et non est uerum in motu circulari. Circa tertium sic proceditur et uidetur quod motus planetarum sit rationalis, quia moueri ab occidente in orientem est procedere a cognitione effectus in cognitionem cause. Sed huius modi processus est rationalis, ergo motus ab occidente in orientem planetarum est rationalis. Ad idem alia ratio: procedere a magis notis ad minus nota est procedere secundum rationem. Sed moueri ab occidente in orientem est huiusmodi processus, quia ascendimus per magis nota ad intelligibilia quae sunt minus nota. Contra: motus a posteriori ad prius est motus sensualitatis et irrationabilis, sed moueri ab occidente in orientem est huiusmodi, ergo etc. Quod concedendum est et dicendum, talis motus dicitur irrationalis qui est motus sensualitatis, nam procedit ab his que sunt nota sensui ad ea que sunt minus nota. Motus autem ab oriente in occidentem dicitur rationalis, quia procedit ab his que sunt magis nota rationi ad ea que sunt minus nota eidem. Quarto queritur an stellae que uoluuntur circa equatorem uelocius mouentur quam alie que sunt iuxta polum, et uidetur quod non sic est. Quod motus rectus differt a motu per hoc quod partes motus recti differunt secundum uelocitatem et tarditatem, non autem partes motus circularis, et hoc patet quia omnis motus rectus naturalis uelox est in fine, tardior in principio, partes autem motus circularis non, quare non quia una pars est uelocior altera. Cum ergo omnes stelle moueantur circulariter, manifestum est quod una pars non est uelocior altera. Si concedatur, contra: uelocius est id quod in equali tempore maius spatium pertransit quam quod in equali minus. Sed stelle que sunt iuxta equinoctialem in equali tempore maius spatium pertranseunt quam ille que pertranseunt iuxta polos. Ergo quedam stelle uelocius mouentur quam alie, quod concedendum est. Ad obiectum in contrarium dicendum quod illud uerum est de motu circulari, scilicet quod partes unius motus circularis in uno et eodem circulo non differunt, sed uelox et tardus et omnes partes unius reuolutionis sunt eque ueloces. Nihil tamen prohibet reuolutionem unam altera esse uelociorem in circulis diuersis, et quia stelle uoluuntur in diuersis circulis, ideo differunt in uelocitate et tarditate. Uelocitas autem et tarditas est secundum magnitudinem et paruitatem quemadmodum in motu recto est uelocitas et tarditas secundum magnitudinem eius quod mouetur, unde uelocius mouetur magna scintilla ignis quam parua et magna gleba terre quam parua. Circa quintum sic proceditur. Homo mouetur motu uoluntario et quodlibet animal, sed maior mundus scilicet celum mouetur motu naturali et non uoluntario. Cum ergo minor mundus non assimiletur maiori mundo, uidetur quod homo non possit dici minor mundus. Ad idem est alia ratio que est a parte motoris, quia prima fuit ex parte mobilis tacta quod motor maioris mundi, scilicet celi, non mouetur per se nec per accidens, sicut probat Aristoteles in 8 Physicorum. Motor autem humani corporis mouetur per accidens, ergo non assimilatur iste motor illi motori, ergo non debet dici minor mundus. Sed contra: sicut homo gerit similitudinem per cognitionem, quia anima humana sicut dicit Aristoteles in 3 de anima, quodammodo est omnia, quia cum ordinatio uniuersi sit maior mundus, homo autem participat cum omnibus rebus uniuersi, quod homo debet dici minor mundus concedendum est. Ad primum et secundum dicendum quod propter naturam motoris uel mobilis uel ex dispositione non dicitur homo minor mundus sed propter uniuersalem cognitionem quam habet in omnibus rebus uniuersi et quia homo est finis omnium, sicut dicit Aristoteles, et per hoc patet solutio ad obiecta. Est autem alius circulus qui intersecat equinoctialem. Hic determinat de zodiaco qui est secundus circulus maior et exponit situm eius et nomen et officium, et hec pars diuiditur in duas. In prima manifestat zodiacum et partes eius; in secunda ostendit signum, ibi, Cum autem dicitur sol. Primas in duas: in prima determinat de zodiaco; in secunda manifestat lineam eclipticam que est in medio circuli signorum, ibi, Linea uero. Prima in duas: in prima facit hoc; in secunda remouet dubitationem, ibi, Item cum omnis circulus. Prima in duas; in prima manifestat zodiacum per sui descriptionem et interpretationem; in secunda ponit nomina, numerum et diuisionem signorum, ibi, Nomina autem signorum. Hec est diuisio lectionis. Littera plana est. Accessum et recessum: nota quod accessus solis dicitur a primo puncto Capricorni per Arietem usque ad principium Cancri. Et in hac medietate secundum Aristotelem dicitur accessus, quia tunc maiorantur dies et minorantur noctes, et tunc fiunt generationes in rebus inferioribus, quia uirtus solis excitat potentiam generatiuam in animalibus et plantis et precipue in uere, unde tunc aues nidificant et pullificant generationes bestie lupi musce et rane et quelibet animalia. Item ab alia medietate, scilicet a principio Cancri per Libram usque ad principium Capricorni est recessus solis, et ibi fiunt corruptiones in animalibus et plantis, unde tunc retrahitur uirtus ad radicem. Propter hoc tunc moriuntur animalia debilia ut musce, rane, hirundines et cetera animalia que per se calorem uitalem retinere non possunt sine beneficio solis, et similiter plante. Unde iste dicitur circulus obliquus in comparatione ad polos mundi. Est tamen circulus iste rectus et eque distans a polis octaue sphere. Et hoc est quod dicit Aristoteles, tempus generationis est equale uel par tempori corruptionis, per hoc innuens quod status uite aut in augmento aut in decremento est secundum accessum et recessum solis in circulo obliquo, nec est intelligendum de motu solis diurno. Cetera plana sunt. Hic queritur primo utrum zodiacus sit circulus obliquus, secundo utrum signa intitulari debeant nominibus animalium, tertio utrum mors et uita, calor et frigus sint in rebus inferioribus per motum planetarum in zodiaco plus quam per motum primi orbis, quarto utrum corpora supercelestia per suum motum agant in hec inferiora. Circa primum sic proceditur. Omnis circulus qui mouetur per duos polos secundum quamlibet partem equaliter distans ab ipsis est circulus rectus. Sed zodiacus est huiusmodi, quia super duos polos mouetur, ergo est circulus rectus. Ad idem: omnes stelle erratice mouentur sub zodiaco, sed sic fit motus rectus, quia per duos polos mouentur, ergo etc. Manifestum est quod zodiacus non est circulus obliquus sed potius rectus. Contra: orbis signorum declinat ab equinoctiali uersus duas partes, scilicet uersus meridiem et septentrionem. Cum ergo motus equatoris sit rectus et omne quod declinat a rectitudine est obliquus, manifestum est quod zodiacus circulus erit obliquus, quod concedendum est. Ad primum dicendum quod zodiacus licet moueatur et etiam planete circa polos mundi, tamen illi, scilicet poli zodiaci, declinant a polis mundi, qui sunt poli equatoris. Unde licet motus planetarum sit directus in comparatione ad alios polos proprios, tamen simpliciter est obliquus in comparatione ad polos mundi. Circa secundum sic proceditur. Omne animal est complexionatum, signa non sunt complexionata, cum ergo non sit aliqua similitudo inter illa, uidetur quod signa non debeant denominari nominibus animalium. Ad idem: unumquodque debet a digniori et nobiliori denominari, sed animalia regulantur per motum signorum, ergo magis debent animalia appellari nominibus signorum quam enconuerso. Si concedatur, contra: scilicet minus notum agit in magis notum, ergo debet minus notum denominari a magis noto. Ad hoc dicendum est quod minus notum cognoscitur per magis notum, sed aliqua res habet denominari et cognosci, ergo signa, cum minus sint nota nobis quam animalia, debent appellari nominibus animalium, quod concedendum est. Nota quod signa per motum planetarum imprimunt aliquid in animalibus. Uerbi gratia, septem sunt planete, Saturnus, Iupiter, Mars, Sol, Uenus, Mercurius et Luna, de quibus dicunt theologi quod Saturnus est signator paganorum, Iudeorum et omnium legi aduersantium, qui tardi sunt ad fidem sicut Saturnus tardus est motu et frigidus effectu. Iupiter uero est signum uerorum religiosorum et Christianorum qui benigni sunt. Mars est signator belli. Sol uero est princeps omnium planetarum. Uenus significat luxuriosos, Mercurius mercatores et homines bene loquentes. Luna significat homines leues et mutabiles et stultos. Et hec omnia intelligenda sunt, cum planete sunt in domibus suius. Item planetarum quidam sunt beniuoli, quidam maliuoli, quidam calidi et humidi etc., quidam masculini, quidam feminini. Item signa dicuntur in celo propter dispositionem stellarum ad modum huismodi animalium, et per hoc patet solutio ad obiecta. Circa tertium sic proceditur et uidetur quod orbis primus sit magis causa generationis et corruptionis in rebus inferioribus quam motus planetarum in circulo obliquo. In libro de causis scribitur, Omnis causa primaria plus influit in suum causatum quam causa secundaria, sed motus celi primi est causa primaria ad imprimendum effectum in rebus mundanis. Motus autem planetarum est causa illius eiusdem effectus secundaria, ergo motus primi orbis et stellarum fixarum est causa potentior quam planetarum in circulo obliquo. Item id quod est agens debilius minus est causa quam id quod est potentius. Sed orbis primus potentior est ad causandum transmutationem quam aliquis alius, ergo orbis primus est magis causa generationis et corruptionis quam orbis solis uel alterius planete. Minor patet, quia orbis primus est causa motus aliorum orbium propter sui motum, quia rapit omnes inferiores inter diem et noctem circa terram semel. Si dicatur quod non potest esse causa diuersarum transmutationum propter uniformitatem sui motus, contra maior est diuersitas in orbe primo quam in aliquo aliorum, ergo non obstante tua causa plus potest causare transmutationem quam motus planetarum in obliquo circulo. Maior patet, quia ibi sunt diuerse stelle, in aliis non est nisi unica. Si dicas quod diuersitas stellarum non sufficit causare diuersitatem transmutationum sed diuersitas quantum ad accessum et recessum in circulo obliquo, contra orbis ille in quolibet die naturali secundum diuersas partes a nobis recedit et accedit, ergo quantum ad accessum et recessum causabit transmutationem plus quam alii. Sed contra uidetur quod motus planetarum sit magis causa generationis et corruptionis quam orbis primus, quia inter agens et passum requiritur proximatio, sed orbis planetarum est proximior nobis quam orbis primus, ergo etc. Item corpora supercelestia non agunt in hec inferiora nisi mediante lumine, sed planete plus habent de lumine quam orbis primus, ergo etc. Item stelle per motum influunt in his inferioribus, sed pluribus motibus mouentur planete quam stelle fixe, ergo plus influunt planete quam celum primum et stelle que mouentur in ipso. Item idem in quantum idem semper natum est facere idem; sed orbis primus est huiusmodi, ergo etc. Si causaret igitur generationem, non causabit corruptionem, qui contrariorum effectuum contrarie sunt cause. Quod concedendum est et dicendum quod orbis primus causa est continuitatis in mouendo speras inferiores et omnia que intra ipsas continentur. Est etiam causa in transmutatione, non tamen causa ipsorum extremorum, scilicet generationis et corruptionis, et hoc propter uniformitatem ipsius respectu ipsorum inferiorum. Ad aliud dicendum quod diuersitas stellarum non facit causalitatem respectu generabilium et corruptibilium, sed diuersitas que consistit in accessu et recessu. Ad aliud dicendum quod duplex est accessus et recessus, scilicet diurnus et annualis, et diurnus non est causa generationis et corruptionis sensibilis nobis, sed annualis causa huius est, quia orbis celestis est causa generationis per influentiam proportionabiliter inferius, causa corruptionis est per effectum proportionaliter recepte, et secundum constellationem solis cum aliis planetis fit maior et minor generatio et corruptio in diuersis temporibus. Item queritur utrum orbis solis possit dici causa generationis et corruptionis, et uidetur quod non, quia contrariorum contrarie sunt cause, sed orbis solis non habet contrarium, ergo etc. Item motus alterius planete non est causa generationis et corruptionis, ergo a simili nec solis. Contrarium huius dicitur in littera, quod motus planetarum sub zodiaco est causa generationis et corruptionis, ergo et solis. Ad hoc dicendum quod motus solis est plus generabile et corruptibile quam alii planete, et hoc quia maius corpus omnium corporum mundanorum et puritate substantie sue nobilissimum et in lumine splendissimum et caloris excitamentum. Et propter hoc magis influit in hec inferiora quam alii planete, tum quia propinquior et in motu suo uelocior, et defectus ipsius est eccentricus. Alii tamen planete adminiculantur eidem ad generationem et corruptionem, et hec est causa generationis et corruptionis. Ad aliud dicendum quod non est contrarietas in motu ipsius essentialiter sed etiam contrarietas quantum ad recessum et accessum et quantum ad hec est propinquare et elongare. Secundo queritur utrum corpora supercelestia per suum motum agant in inferiora. Uidetur quod non, quia dicitur, primo de generatione, agentia et patientia debent communicare in materia; sed celestia corpora cum istis inferioribus nullo modo communicant in materia, quia corruptibile et incorruptibile non est una materia. Ex hoc patet quod non agunt in se inuicem. Item agentia et patientia debent communicare in genere et differentie in formis specificis, quia debent esse contraria. Sed ins‚Å∞ primo phi. dicitur corporale et incorporale non communicant in genere, ergo etc. Item quecumque agunt in se inuicem, necesse est se tangere, unde ibi determinat de tactu, quia necessarius est ad agendum et patiendum. Sed celestia non tangunt hec inferiora nec econuerso, ergo etc. Oppositum patet per hoc quod secundos de generatione dicitur quod homo generat hominem et sol ex materia, et 2 Physicorum quod non contingeret nisi sol ageret in hec inferiora. Item in libro de plantis dicitur sol est pater plantarum et terra mater. Item 10 methe. dicit commentators quod nulla est diuersitas inter generata ex semine per propagationem et ex se per putrefactionem nisi in hoc quod ibidemss facit generans participare cum sole in seminibus, sol uel generans uniuersale in generatis per putrefactionem ex se, et hoc est uerum, quia hoc canits tota philosophia. Ad primum dicendum quod agentium et patientium quedam sunt phisice agentia et patientia, quedam non sed per artem, secundum quod docetur 2 Physicorum, quia due sunt cause effectiue, naturas et intellectus. Et adhuc agens phisicum est duplex, quoddam per contrarietatem, quoddam per influentiam et uirtutem. De agente phisico per contrarietatem tenent fere omnes obiectiones, de alia uero non. Ad aliud dicendum quod duplex est contactus: quidam est magnitudinis et iste proprie est mathematicalis; et alius est uirtualis et iste est magis phisicus. Licet ergo celestia primo modo non tangant inferiora, tamen secundo modo tangunt ea. Ad tertium dicendum quod duplex genus, scilicet predicabile et subiec tum. Cum igitur dicitur quod agens et patiens conuenire debent in genere, planus est, quia hic intelligitur de genere predicabili, et de isto non negat Aristoteles in primo quia corporale et incorporale non sunt eiusdem generis sed alio modo, uel si agentia et patientia debent communicare in utroque genere, tunc unum erit de agentibus phisice per contrarietatem, ut dictum est. Item dicit quod sol semper mouetur sub ecliptica. Ex hoc uidetur quod, cum sol per accessum ad Cancrum sit causa nostre estatis et per recessum sit causa nostre hyemis, et cum accessus et recessus sint semper eodem modo et per eandem uiam, quia semper est sub ecliptica, ergo una hyems non erit intensior uel remissior alia nec estas alia estate et sic de aliis temporibus anni. Ad hoc dicendum quod sol non solum est causa alterationis temporum sed etiam alii planete per diuersas constellationes cum sole et inter se adinuicem in diuersis signis, quia non sunt semper in eadem distantia et propinquitate. Unde Plato in Timeo, Ceterarum uero stellarum preter solem et lunam circuitus neque notant neque dinumerant homines exceptis paucis, nec intelligunt discursus ceterasque earum temporis esse genituras, in quo fit admiranda uarietas prouentuum celestibus tramitibus. Uerum quia uariantibus stellis fiunt sterilitates et fertilitates temporum et bella et cetera huiusmodi, quando per diametrum opponuntur scilicet uel coniunguntur, uel per trinum uel quartilem uel sextilem aspectum opponuntur. Sunt autem alii circuli in spera. Hic determinat de quatuor circulis, scilicet de duobus coluris, meridiano et orizonte, et de nominibus et officio et de dispositione ipsorum in spera, et hec pars diuiditur in duas. In prima determinat de duobus coluris, in secunda de meridiano et orizonte, ibi, Sunt alii. Prima in duas. In prima determinat de coluro distinguente solstitia; in secunda de coluro equinoctiali, ibi, Alter quidem colurus. Prima in duas. In prima manifestat colurum per interpretationem; in secunda manifestat ipsum per dispositionem, scilicet per loca per que transit in spera, ibi, Colurus igitur hic. Secunda in duas. In prima manifestat colurum; in secunda manifestat partes coluri que dicuntur maxime solis declinationes, ets post manifestat signa in quibus contingunt solstitia et equinoctia, ibi, Arcus quidem coluri. Tunc sequitur illa pars in qua determinat de duobus ultimis circulis maioribus, scilicet de meridiano et orizonte, et diuiditur in duas. In prima determinat de meridiano, ibi, Est autem meridianus; in secunda de orizonte, ibi, Orizon est circulus. Prima in duas. In prima describit meridianum; in secunda manifestat diuersitates meridianorum, ibi, Et notandum quod ciuitates. Illa pars in qua determinat de orizonte diuiditur in duas. In prima ostendit per descriptionem quid sit orizon; in secunda demonstrat latitudinem regionum per eleuationem poli super orizontem, ibi, Zenith autem capitis. Prima in duas. In prima describit orizontem; in secunda manifestat diuersitatem orizontium, scilicet recti et obliqui, ibi, Est autem duplex orizon. Nota quod solstitium estiuale est breuissima nox et longissima dies artificialis, hyemale est breuis dies et longissima nox totius anni. Littera tota plana est. Item potest queri utrum primus punctus Cancri et Capricorni sint maxime solis declinationes, secundo utrum orizon debeat diuidi in rectum et obliquum, tertio utrum coluri sint principia distinguendi solis declinationem. Circa primum sic proceditur. Illa puncta dicuntur et debent diuidere maximas solis declinationes que magis distant a medio mundi. Sed duo poli maxime distant a medio mundi quia sunt in concauo mundi et non possunt plus distare. Igitur principium Cancri et Capricorni non distat plus a medio mundi et ita non sunt maxime solis declinationes. Sed contra: illa puncta dicuntur maxime solis declinationes in quibus non potest sol plus distare ab equatore, sed huiusmodi puncta sunt Cancer et Capricornus, ergo debent dici maxime solis declinationes, quod concedendum est. Ad oppositum dicendum quod, quamuis poli simpliciter loquendo maxime distant a medio mundi, scilicet ab equatore, tamen in orbe signorum in quo mouetur sol magis distant ista duo puncta ab equatore, scilicet principium Cancri et Capricorni quam alia puncta. Circa secundum sic proceditur. Orizon est circulus diuidens superius hemisperium ab inferiori, sed talis non est nisi unus circulus, ergo non debet diuidi in rectum et obliquum. Ad hoc dicendum quod orizon secundum ueritatem non est nisi unus diuidens speram in duas partes equales, quarum una notatur superius hemisperium, altera inferius, et illa diuisio data est de orizonte secundum apparentiam nostram, secundum uero diuersa loca et situs terre quandoque apparet nobis rectus orizon, quandoque obliquus, nam quot sunt loca, scilicet puncta in terra, tot sunt orizontes et tot modis uariatur spera obliqua. Circa tertium sic proceditur. Quicquid est principium distinguendi aliud est principium cognoscendi illud. Sed colurus non est principium cognoscendi solstitia uel equinoctia sed potius econuerso, scilicet solstitia et equinoctia sunt principia cognoscendi coluros. Et hoc patet quia in diffinitione coluri ponuntur solstitia et equinoctia, quia unus colurus transit per prima puncta Cancri et Capricorni ut sunt solstitia etc. Contra: in duobus punctis in quibus colurus intersecat zodiacum contingunt duo solstitia et in aliis duobus contingunt duo equinoctia. Ergo puncta solstitiorum et equinoctiorum decernimus per contactam colurorum, ergo coluri sunt principia distinguendi solstitia et equinoctia, quod concedendum est. Ad obiectum dicendum quod quamuis zodiacus sit secundum rem principium distinguendi coluros, tamen quoad nos coluri sunt principia distinguendi quatuor puncta zodiaci, et sic patet solutio. Dicto de sex circulis. Hic determinat de quatuor circulis minoribus et de nomine et de officio et situ ipsorum, et diuiditur hec pars in duas partes. In prima determinat de his circulis; in secunda ponit quasdam proprietates contingentes his circulis, ibi, Quanta est maxima. Prima diuiditur in quatuor secundum numerum quatuor circulorum. Partes patent in littera. Hec secunda scilicet, Quanta est, diuiditur in duas. In prima determinat proprietates et distantias inter illos circulos; in secunda determinat de zonis celi et de zonis terre, ibi, Item notandum. Item primo queritur utrum omnes partes terre sint habitabiles equaliter uel non, secundo utrum sub equinoctiali sit terra temperata, tertio utrum corpora celestia sint complexionata, scilicet utrum sint calida, frigida, humida et sicca. Circa primum sic proceditur. Uidetur quod tota terra sit inhabitabilis, et quod medium terre, si est inhabitabile, non est nisi per rectum aspectum solis super illam partem. Sed sic est quod quantitas solis sic est maxima in comparatione ad terram quod radii solares irradiant super terram et cadunt perpendiculariter super totam terram. Ergo quemadmodum medium terre est inhabitabile per directionem radiorum, sic et quelibet zona et tota terra propter magnitudinem solis et perpendicularitatem radiorum erit inhabitabilis. Item uidetur quod tota terra sit inhabitabilis propter zonam torridam, quia illa pars includit totam terram, quod patet per lineas ductas. Similiter potest ostendi quod sit inhabitabilis propter frigus, similiter quod inhabitabilis propter zonam intemperatam. Sed contra: quedam partes terre sunt temperate et quedam frigide, ut patet per litteram, ergo etc., quod concedendum est. Ad obiectum in contrarium dicendum quod uirtus et multiplicatio radiorum solis coadunatur et congregatur in pyramidem super istam partem terre super quam est motus centri solis per zenith capitis illorum qui sunt in medio terre, et quod angulus incidens est equalis angulo reflexionis, ideo per eandem uiam ascendunt radii et est ibi multiplicatio radiorum super terram, et ideo ibi prauo modo terra est habitabilis et precipue quando dies sunt maiores suis noctibus. Ad aliud dicendum quod radii siue linee ducte ab extremitatibus duorum zonarum stringuntur et conueniunt in centro, et sic non oportet quod includant totam terram, et similiter de aliis zonis intelligendum est. Circa secundum sic proceditur et uidetur quod terra sub equinoctiali sit inhabitabilis et intemperata ratione hac: hominibus sub equinoctiali non existentibus et proprie sunt in anno due hyemes et due estates, ita quod in utraque eorum hyeme numquam remouetur sol magis a zenith capitis eorum nisi per 23 gradus ad utramque partem poli artici et antartici secundum philosophos, et in estate eorum est directe supra capita eorum et hoc nullis contingit nisi illis sub equinoctiali, ergo erit inhabitabilis propter nimium estum in hyeme eorum et estate. Ad idem alia ratio: sub tropico Capricorni ubi est tantum una estas in anno et una hyems, ut ponunt philosophi, propter eccentricitatem circuli solis terra est inhabitabilis et intemperata in hyeme et estate, ergo multo fortius sub equinoctiali erit inhabitabilis ubi sunt due estates in anno. Item inter duo calidissima non est temperamentum, sed sub duobus tropicis est calidissimum propter magnam moram solis in estate supra orizonte et minorem sub orizonte, et propter reflexionem et perpendicularitatem radiorum, ergo fortius sub equinoctiali, cum sit locus medius inter illos. Sed contra: omnis pars terre in qua hyems et estas sunt eiusdem complexionis est maxime temperata, sed medium terre huiusmodi, ergo medium terre est temperatum. Minor patet per Alphraganum ostendentem quod apud illos hyems et estas sunt eiusdam complexionis. Item sub equinoctiali existentibus per totum annum semper sunt dies equales suis noctibus, et tanta est mora solis supra orizontem quanta sub orizonte quolibet die naturali, et sic tantum calefacit de die artificiali quantum infrigidat de nocte. Sed sic facit temperiem sicut nobis fit citra equinoctium uernale, ergo ibi est regio temperata et habitabilis. Item sol in equinoctiali existens non est ibi in auge, ut esset causa frigiditatis, nec est ibi in opposito augis ut esset causa caliditatis, sed est medio modo se habens inter hec puncta, ergo ibi faciet temperiem. Item hoc idem dicit Auicenna, quod ibi est regio temperata, ergo est habitabilis secundum ipsum, quod concedendum est et dicendum secundum omnes mathematicos et omnes philosophos quod propter equalitatem diei et noctis est ibi temperies, quia quantum calefacit de die, tantum infrigidat de nocte, nisi quod ibi non moratur diu sed statim transit ipsum et per hoc patet solutio ad obiecta. Circa tertium sic proceditur. Omne corpus quod calefacit uel infrigidat illud est calidum uel frigidum, sed corpora supercelestia sunt huiusmodi, ergo calida et frigida. Minor patet quia per accessum calefaciunt et infrigidant ut Saturnus, similiter per recessum ut sol, et in libro Metaphysice dicitur quod corpora supercelestia calefaciunt et inflammant hec inferiora et non inflammantur. Item quidam posuerunt corpora stellarum esse ignee nature quia uidebant in stellis quasdam proprietates ignis, scilicet calefacere et illuminare, quare uidetur quod stelle sint ignee nature, et sic sunt complexionate. Sed contra; si stelle sunt complexionate, aut sunt elementa aut sunt elementata. Sed non sunt elementa uel elementata, ergo non sunt complexionata. Solutio: dicendum quod corpora supercelestia non sunt complexionata sed sunt alterius nature quam elementa uel elementata, et hoc patet quia non mouentur sicut elementa uel elementata sed mouentur motu circulari circa medium, ut perpetuetur motus eorum. Ad obiectum dicendum quod corpora supercelestia calefaciunt hec inferiora per suum motum et per lumen et non per suam naturam, unde dupliciter potest calefacere aliquid aliud, aut per naturam propriam ut ignis, aut mediante motu suo et lumine, et hoc modo calefaciunt corpora supercelestia, et per hoc patet solutio ad aliud. Item queritur que sit causa quod uentus septentrionalis sit frigidus et siccus, scilicet Boreas, et uentus meridionalis calidus et humidus, scilicet Auster, cum uterque illorum nascatur sub polo in terra sempiterni frigoris. Et quare Eurus, uentus orientalis, est calidus et siccus, uentus uero occidentalis ei oppositus, scilicet Zephyrus, est frigidus et humidus. Solutio. Dicendum quod uterque uentus est naturaliter frigidus et siccus, cum sit de uapore terreo frigido et sicco. Sed quare Auster est calidus et humidus causa est quia transit per calidam zonam, scilicet torridam, ubi aer est ualde calidus, unde remittitur eius frigiditas et temperatur antequam ueniet ad nos. Humidus uero est quia transit per multa maria et plurimas aquas antequam ueniat ad nostram regionem et sic remittitur eius siccitas per humiditatem aquarum, et fit in nostra habitatione calidus et humidus. Boreas uero, cum de natura sua sit frigidus et siccus et a nullo temperatur, uenit frigidus et siccus ad nostram habitationem. Uentus autem orientalis est calidus et siccus. Huius causa est quia uenit ab eadem parte a qua uenit sol, scilicet ab oriente in occidentem, et sic facit moram cum sole, et ita remittitur eius frigiditas et imprimitur in uapore maior siccitas. Uentus uero occidentalis mouetur contra solem et sol contra ipsum mouetur, et sic sibi cito obuiantes a se inuicem separantur, et sic non temperatur eius frigiditas, aut quia transit multa maria ubi admiscetur uaporibus eleuatis ab aqua et incorporatur eius humiditas et remouetur siccitas. Item queritur propter quid illa zona que est inter tropicum Capricorni et Antarticum circulum non sit temperata uel habitabilis. Nam, si sit temperata, qua ratione nostra est habitabilis et illa, quia natura naturans nihil facit frustra et nos sumus quodammodo fines omnium. Sed, cum nullus ipsorum possit uenire ad nos nec de nobis aliquis ad ipsos propter torridam zonam que est in medio, ergo non est temperata nec habitabilis, ut uidetur. Item, si esset habitabilis et temperata, aut ibi essent homines mortales aut immortales. Si immortales, tunc non essent ex quatuor elementis, et sic non essent generabiles et corruptibiles et corporales, quia non componuntur ex contrariis, quod est inconueniens ponere. Propterea, si essent ibi homines immortales, tunc non descendissent ab Adam, quia omnes qui sunt ab Adam sunt mortales per peccatum primi parentis. Item, si essent homines mortales, hoc esset contra fidem, quia qua ratione pro nobis in nostra habitabili regione fuit incarnatus et passus deus, eadem ratione apud illos. Sed hoc est impossibile, quia sic Christus bis nasceretur et bis pateretur, quod falsum est. Sed contra. Ipse dominus dixit suis apostolis, Euntes in mundum uniuersum predicate euangelium omni creature. Item dicitur, In omnem terram exiuit sonus eorum. Ergo perditi de omni ibi sunt homines. Item in littera dicitur quod est temperata, ergo est habitabilis, cum natura nihil faciat frustra, quia patet per naturam inquirimus desiderare quod melius est, cum enim melius sit habitabile quam inhabitabile, sicut habitus melior est priuatione. Dicendum quod secundum ueritatem non est habitabilis ab hominibus mortalibus, et concedende sunt rationes que hoc probant, quia esset contra fidem, si ibi essent homines mortales. Nec dicendum quod sit frustra, quia paradisus terrestris, si est in terra, possibile est quod sit ibi, et hoc est quod legitur in multis scripturis, quod, postquam expulsus fuit Adams de paradiso, positus est gladius flammans inter paradisum, et ipses est torrida zona inter eius habitabilem et paradisums propter estums qui est in torrida zona. Ad aliuds quod dicitur, Euntes in mundum et etiam in omnem terram etc., dicendum quod hoc intelligendum est ad mundum uniuersum et ad hominem quo conuenit cum uniuersis creaturis in mundo propter quod facta sunt uniuersa in terra habitabili predicare omni creature, scilicet rationali. Ad hoc quod dicitur in littera, quod sit temperata, dicendum quod non est temperata simpliciter propter eccentricitatem circuli solis, ut postea planius patebit. Signorum autem ortus et occasus. In hoc tertio capitulo determinat auctor de ortu et occasu signorum secundum philosophos et astrologos, et diuiditur in duas. In prima determinat de ortu et occasu triplici signorum secundum philosophos et poetas; in secunda de ortu et occasu signorum secundum astrologos solum, ibi, Sequitur de ortu et occasu. Prima in tres diuiditur secundum tres species ortuss quas ponit et per consequens tres occasus: secunda ibi, Ortus cronicus; tertia ibi, Ortus eliacus. Et quelibet istarum diuiditur primo in ortum, secundo in occasum. Littera patet. Candidus auratis, id est, candidus taurus propter albedinem stellarum que sunt in Tauro, uel dicitur candidus fabulose quia Iuppiter mutatus fuit in taurum album quando rapuit Europam filiam Agenoris regis. Aperit annum, dum ipse sol est in medio Aprilis ad seminandum legumina. Cornibus auratis, dicit propter colorem aureum stellarum existentium et efficientium cornua Tauri que stelle assimilantur auro. Canis, id est, canicula parua existens inter cornua Tauri; occidit, id est, desinit uideri; aduerso astro, id est, sole ei aduersante et lucem claritatis auferente. Et Eoe Athlantides, dicuntur ab Athlantide patre suo orientali qui dicitur sustinuisse celum uertice suo, id est, quia docuit celestem sapientiam, scilicet astronomiam; abscondantur, id est, descendunt ad occasum; tibi, id est, ad tuam uoluntatem; antequam committas, id est, semines; debita semina sulcis, id est, sulcationibus. Stelle Athlantides sunt septem stelle globate circa principium Tauri que alio nomine dicuntur Pleiades. Tempus mathematicorum, id est, tempus astronomorum considerantium ortum et occasum signorum. Quatuor autumpnos Pleias orta facit: quatuor autumpnos, id est, quatuor annos, et sumitur hic pars pro toto, postquam missus fuit in exilium. Pleiades dicuntur eedem stelle septem que sunt in Tauro, que a Uirgilio dicebantur Athlantides a nomine patris sui, hic dicuntur Pleiades a Pleione matre sua. Dicit autem Pleias in singulari numero quia cum sicut nomen appellatiuum indifferenter accipitur pro unaquaque earum, uel quia, quando una earum oritur, omnes oriuntur, cum sint conglobate. Nota quod in celo sunt plures stelle que dicuntur Canes, scilicet Anticanis quasi contra Canem Syrium qui est iuxta Aquarium, et Canis qui ad Orionis pedes morbide micat, id est, morbos aggrauante et generante micat, et iste Syrius, et Canis qui est in ore Leonis a quo dicuntur dies caniculares, et Canis qui est inter cornua Tauri. Tunc nox parua urgebat, id est, compellebat; Thessalicas sagittas, id est, Sagittarium tendentem ad occasum, tamen supple, sol erat in Geminis, et per hoc innuit tempus quo tempore accidit illud bellum Romanorum. Chiron fuit rex Thessalie et magister Achillis et postea raptus in celum factus est unum de 12 signis quod Sagittarius dicitur. Iam senis obliqua subsedit Aquarius urna. Aquarius senex et est antiqua gramatica, antiqui enim in nominatiuo dicebant senis; subsedit, id est, sub sole sedit, quia tunc sol fuit in Ariete et per distantiam ipsius apparuit Aquarius, que apparitio dicitur ortus eliacus, id est, solaris ab elios, quod est sol. Obliqua urna dicitur, quia est ibi dispositio stellarum ad modum hominis tenentis duas urnas obliquas quasi effunderet aquas. Gnosia stella, id est, Cretensis; ardentis corone, id est, corone Ariadnes, que de terra fuit rapta et in celo stellificata; ardentis dicit propter stellarum splendorem; descendit, id est, descendere uidebatur in occasum propter elongationem solis ab ea, et talis apparitio dicitur ortus eliacus. Canis, hunc locums expone et uide sicut prius fuit expositum. Ex hoc patet quod non contrariantur oriens et occidens, dummodo diuersis rationibus accipiantur. Nam Taurus oritur cosmice, cum sol est in ipso, et Canis stella, que est inter cornua ipsius orientis cosmice, occidit eliace, id est, desinit uideri propter splendorem solis. Et hic nota quod una et eadem stella et ex eadem parte in eodem tempore simul et semel potest oriri et occidere. Hic queritur utrum motor celi mouetur, secundo utrum motus celi inceperit in tempore finito uel infinito. Circa primum sic proceditur. Cuiuscunque mobilis est loci mutatio, eius motor mouetur per accidens. Sed motus celi est loci mutatio, ergo motor celi mouetur per accidens. Minor patet sic. Nauta mouetur per accidens motu nauis localiter. Si concedatur quod primum mouetur per accidens, sed omne moueri per accidens reducitur ad moueri per se, ergo per accidens moueri immediate et primo reducitur ad moueri per se, quod falsum est. Relinquitur quod motor celi non mouetur nec per se nec per accidens, quod concedendum est. Ad obiectum dicendum quod duplex est loci mutatio, scilicet secundum totum et secundum partes. Secundum totum hoc modo mouentur animalia, et sic motor mouetur per accidens a moto. Alio modo est loci mutatio secundum partes et non secundum totum. Hoc modo non mouetur motor nec per se nec per accidens, sed celum mouetur hoc motu, ergo etc. Circa secundum sic proceditur et uidetur quod motus non incepit sed est ab eterno, quia si incepit, ergo incepit in aliquo nunc. Sed omnis motus qui incepit in nunc terminatur in nunc. Sed nunc est principium futuri et finis preteriti qui continuat preteritum cum futuro. Ergo ante illud nunc fuit tempus et sic in infinitum, et sic relinquitur quod non habet principium. Item quod sit perpetuus patet, quia si non, ergo exiuit in esse per motum, quod est falsum. Solutio: dicendum quod secundum Platonem tempus et celum coequeuum est, ut una hora orta una dissoluatur, si modo dissolui ratio et fas patiatur, unde mundus causatus est non in tempore sed cum tempore. Uel dicendum quod motor non est in mobili sed propriam uirtutem infinitam habet, non secundum uirtutem et potentiam ipsius mobilis, quia receptum est in recipiente per naturam recipientis et non per naturam rei recepte, et sic patet solutio. Sequitur de ortu et occasu. Hic determinat de ortu et occasu signorum secundum astronomos, et hec pars diuiditur in duas. In prima determinat de ortu et occasu signorum in spera recta; in secunda in spera obliqua, ibi, In spera autem obliqua. Prima in duas. In prima ponit considerationem penes quam consideratur ortus et occasus signorum tam in spera recta quam in obliqua, quia scilicet penes circulum rectum, quia rectum est iudex sui ipsius et obliqui. In secunda ponit regulas per quas intelligitur ortus et occasus signorum tam in spera recta quam in obliqua, ibi, Notandum quod ortus. Hec secunda in duas. In prima ponit regulas ortus et occasus signorum communes tam ad speram rectam quam ad speram obliquam. In secunda prosequitur ortum signorum in spera recta, ibi, In spera aulem recta. Et hec secunda in duas. In prima facit hoc; in secunda ostendit oppositionem signorum, ibi, Oppositio autem signorum. Hec secunda in duas. In prima facit hoc; in secunda mouet questionem et soluit eam, ibi, Et nota quod non ualet. Illa pars in qua determinat de ortu et occasu signorum in spera obliqua diuiditur in duas. In prima ostendit ortum et occasum signorum 12 zodiaci; deinde in secunda ostendit partes zodiaci ponendo regulas plures, ibi, Partes autem illarum. Littera patet. Non obliqua meant, signa, supple, opposita non meant, id est, non oriuntur nec occidunt hominibus sub equinoctiali existentibus; obliqua, immo directe et equaliter; et hoc est quod dicit, nec Tauro rectior exit Scorpius, scilicet, oritur supra oriziontem uel exit in occasum; rectior, id est, magis directe Tauro; haud Aries, haud pro non, id est, non donat sua tempora Libre, qui oriatur uel occidat in eodem tempore quo Libra occidit uel oritur; aut Astrea, id est, uirgo que Astrei regis gigantis filia fuit; non iubet, repetatur negatio ut prius; descendere lentos Pisces, id est, tardos immo adeo ueloces sicut ipsa ascendit; par Geminis Chiron, id est, Sagittarius, hic non cadit repetitio negationis et legatur affirmatiue, est par Geminis, id est, equalis in ortu et occasu; Egloceros, id est, Capricornus qui dicitur ab egle, quod est caper, et ceras, quod est cornu, quasi caper cornutus; humidus dicitur non quod sit humidum signum sed quia nobis est signum humiditatis et hiemis; idem, id est, equalis est in ortu et occasu; quod Charcinus ardens, id est, Cancer ardens, non quia hoc signum sit calidum et siccum sed quia nobis est signum estiuale, in tempore nobis calidum est et siccum; nec Leo tollitur, id est, eleuatur, ponitur simplex pro composito; plus, id est, plurimum tempore siue magno tempore; urna, id est, Aquario super orizontem uel ab oriente in occasum. Cetera plana sunt uera demonstrare. Nota inequalitatem dierum naturalium propter eccentricitatem circuli solis in figura. Queritur utrum dies naturalis sole existente in principio Capricorni sit equalis diei sole in principio Cancri existente in spera recta, et uidetur quod sic, quia circuli dierum naturalium sunt equales, ergo et dies erunt equales. Item queritur utrum dies naturalis sit equalis sole existente in principio Arietis diei naturali sole existente in principio Cancri et uidetur quod non, quia circuli horum dierum naturalium sunt inequales, ergo dies sunt inequales, et sic dies circa medium Martii erit maior die circa medium Iunii, quod falsum est. Ad primum dicendum quod dies naturalis in solstitio hyemali inequalis est diei naturali in solstitio estiuali, licet circuli sint equales, licet etiam celum uniformiter moueatur, et causa huius est eccentricitas circuli solis tantum in spera recta. Ad aliud dicendum quod dies naturalis est inequalis sole existente in principio Arietis, et multo minor in spera recta, quam dies naturalis sole existente in principio Cancri uel Capricorni, uel circulus erit maior, et causa huius est quia puncta tropica in spera recta recte oriuntur, quia tunc transit zodiacus per polos orizontis. Puncta autem equinoctialia in eadem spera maxime oblique oriuntur, et ideo dies naturales ibi fiunt inequales. Notandum etiam quod sol. Hic determinat de causa crescentie et decrescentie dierum artificialium et noctium, hoc est, de diuersitate noctium et dierum in spera recta et obliqua per circulum anni, et diuiditur hec pars in duas. In prima manifestat reuolutiones solis in spera recta et obliqua; in secunda ponit quedam correlaria manifesta ex predictis, ibi, Unde uidetur. Prima in duas. In prima manifestat quantitates arcuum circulorum solarium qui sunt sub orizonte et super orizontem, quos describit sol ab oriente in occidentem in spera recta et obliqua per circulum anni, et ibi, In spera recta. Postea manifestat idem in spera obliqua, ibi, In spera autem decliui. Secunda pars principalis diuiditur in duas. In prima infert duo correlaria; in secunda ostendit que signa oriuntur recte et que oblique, ibi, Item nota quod sex sunt signa, et ibi ponit plura correlaria. Littera patet. Hic expone Recta meant, signa supple; a sidere Cancri, id est, a principio Cancri; meant, id est, oriunturs recte; donec finitur Chiron, id est, Sagittarius preoriatur; obliqua cadunt, id est, oblique descendunt supra orizontem; sed cetera signa, id est, reliqua sex que sunt a principio Capricorni usque ad finem Geminorum; nascuntur, id est, oriuntur; prono tramite, id est, oblique ascendunt supra orizontem; descendunt, supple, in occasum; tramite recto, id est, directe occidunt, et hoc intelligendum est in spera obliqua. Nota insuper diligenter demonstrare hic quantum oritur de equinoctiali cum sex signis directe orientibus et quantum cum sex oblique, et similiter nota in occasu. Nota etiam demonstrare horas equinoctiales qualiter quandoque in una die artificiali sunt plures hore, quandoque pauciores, sed hore considerate penes ortum signorum semper in die artificiali parua uel magna sunt 12, similiter etiam in nocte. Cetera plana sunt. Queritur hic utrum dies naturales in spera obliqua semper debeant esse equales et similiter artificiales. Et hoc est querere utrum semper debeat esse equinoctium, et uidetur quod sic, quia signa distincta sunt in celo equalibus spatiis, quorum sex oriuntur qualibet die magna uel parua, similiter in nocte. Ergo omnes dies debent esse equales, similiter et noctes, uel signa non sunt in celo distincta equalibus spatiis. Item motus celi est uniformis, ergo et omnes reuolutiones celi sunt equales, ergo equaliter oriuntur signa, ergo dies naturales necessario erunt equales, ut uidetur. Oppositum patet ex dictis in littera, quia dies totius anni tam artificiales quam naturales sunt inequales. Dicendum quod licet signa equalibus spatiis sint distincta et motus celi sit uniformis et omnes reuolutiones sint equales, tamen, quia quedam oriuntur recte et quedam oblique, ideo dies naturales sunt inequales. Sed contra hoc sic obiicitur: omni die naturali sex signa oriuntur recte et sex oblique, istud patet quia totum celum reuoluitur infra diem et noctem circa terram semel, et sic adhuc uidetur quod dies naturales semper essent equales, ergo tua causa nulla est ut uidetur que dicit quod dies naturales sunt inequales propter obliquitatem uel rectitudinem ortus signorum. Item illud signum quod recte oritur occidit oblique et econuerso, ergo illud quod magis habet de tempore in suo ortu tantum amittit in suo occasu et econuerso, et ita dies naturales non erunt inequales propter causam dictam. Solutio. Dicendum quod causa inequalitatis dierum naturalium est quod illud signum cum quo sol oritur recte, illi dies sunt maiores aliis diebus naturalibus qui fiunt sole existente in signo quod oblique oritur. Nam ille gradus qui recte oritur cum sol oritur in eadem die naturali bis contingit propter recuperationem solis contra firmamentum. Et hec tota est causa inequalitatis dierum naturalium, et eccentricitas circuli solis et obliquitas zodiaci et orizontis cum hoc. Sed tunc queritur quare quedam signa recte oriuntur, quedam oblique, cum celum uniformiter moueatur, quod patet per equinoctialem, tropicos et altiores circulos qui in equali tempore equales describunt arcus. Et dicendum quod polus zodiaci mouetur circa polum mundi nec est in equali distantia supra orizontem, et ideo accidit obliquitas et rectitudo signorum in spera recta et obliqua. Polus autem aliorum circulorum, scilicet equinoctialis et tropicorum est immobilis et in eadem distantia semper super orizontem, et ideo uniformiter ascendunt. Notandum quod illis etc. Hic determinat de diuersitate habitantium in spera recta et in obliqua et in quolibet climate et etiam extra climata, et diuitur in duas. In prima ostendit qualiter habeant homines tempora in spera recta; in secunda equaliter fiunt tempora in spera obliqua, ibi, Illis autem quorum zenith. Prima in duas. In prima determinat qualiter habeant tempora qui sunt sub equinoctiali quantum ad dies et noctes et quantum ad tempora anni; in secunda determinat dispositionem eorundem quantum ad umbras, ibi, Illis etiam. Prima in duas. In prima determinat dispositiones illorum quantum ad dies et noctes; in secunda quantum ad tempora anni, scilicet quoad estatem et hyemem, ibi, Patet etiam, quod eodem modo potest diuidi quelibet pars aliarum partium de facili. Hic queritur utrum recipiamus calorem a sole uel a celo uel per motum orbis stelle, secundo utrum stelle sint corpora sperica. Circa primum sic proceditur, sicut prius dictum est, quod quantitas orbis incomparabilis magnitudinis est ad quantitatem stelle, sed uelocitas motus est secundum quantitatem mobilis, ergo maior et uelocior longe est motus orbis quam stelle. Sed si recipiamus calorem a corporibus supercelestibus per motum eorum, ergo magis recipimus calorem ab orbe quam a stella. Contra: omne corpus in quo plures sunt cause emittendi calorem, fortius est causa maioris caloris quam corpus in quo sunt pauciores cause. Sed corpus stelle plures habet causas et principia operandi calorem quam alie partes orbis, ergo relinquitur quod magis recipiamus calorem a stella quam ab orbe. Quod concedendum est et hoc est quia stelle emittunt lumen, unde stella mota mouetur lumen et radii coadunantur in superficiem terre, unde geminatur calor, sed ab aliis partibus orbis non, quia non egreditur lumen. Ad oppositum dicendum quod procedit ab insufficienti, quia non tantum celum est causa caloris sed etiam lumen quod procedit. Circa secundum sic proceditur. Nos iudicamus de corporibus supercelestibus uel inferioribus et omnibus aliis rebus maxime per uisum, quia uisus est sensus qui maxime nos scire facit et plures differentias rerum nobis ostendit, sed secundum uisum corpora uidentur plana circularia sicut apparet in sole et luna. Ergo non sunt corpora sperica. Sed contra: omne corpus cuius lumen augetur orbiculariter et successiue est spericum sed luna est huiusmodi, ergo luna est spericum corpus, et eadem ratio est de sole et aliis stellis. Ergo omnes stelle sunt corpora sperica, quod concedimus. Unde nota quod, sicut probatum est superius, terra est sperica quia non recipit lumen a sole subito, quod contingeret si esset plana, sed recipit successiue, similiter luna non illuminata a sole subito, quod contingeret si esset plana, sed successiue illuminatur. Ad obiectum dicendum quod nos non debemus iudicare per sensum uisus sed potius per rationem. Et notandum qualiter potest diuidi. Hic determinat auctor de diuersitate habitantium in quolibet climate et etiam extra climata, scilicet qualiter in diuersis partibus mundi habitantes diuersimode habent tempora anni et dies et noctes, et diuiditur in septem partes. In prima ostendit qualiter habent tempora existentes sub equinoctiali; in secunda qualiter existentes inter equinoctialem et tropicum Cancri; in tertia qualiter existentes sub tropico Cancri; in quarta qualiter existentes inter tropicum Cancri et Articum circulum habent tempora anni; in quinta qualiter existentes sub Artico circulo, in sexta qualiter habent dies et noctes illi qui sunt inter Articum circulum et polum mundi; in septima qualiter illi qui sunt sub polo mundi. Et eodem modo penitus debemus intelligeres ex illa parte qui sunt ab equinoctiali uersus polum Antarticum quicquid hic dicitur. Nota etiam qualiter existentes sub equinoctiali habent bis estatem, bis hyemem, bis autumpnum et bis uer quolibet anno, et sic habent octo tempora quolibet anno. Nam cum sol est in principio Arietis, est illis maxima estas cum sol pertransit super capita eorum. Cum autem est in medio inter primum punctum Cancri et equinoctialem, habent autumpnum tempus frigidum et siccum, frigidum uero quia sol ab eis recedit, siccum uero quia estas precessit sicca, et ideo adhuc aer remanet siccus, disponitur tamen ad humiditatem, quia frigidus inducit humiditatem. Sole uero existente in principio Cancri et circa est illis hyems, quia maxime sol recessit ab eis, et frigiditas inducit humiditatem et sic habent hyemem. Et cum uero sol ceperit accedere ad equinoctialem, circa medium est illis uer, tempus calidum et humidum, calidum quidem quia eis sol accedit ad zenith capitum, humidum uero quia tempus precessit humidum scilicet hyems. Disponitur tamen per accessum solis ad equinoctialem ad siccum. Eadem est penitus ratio ab equinoctiali uersus Capricornum. Item nota quod ibi sunt quatuor solstitia et semper equinoctium per totum annum. Deprehensum est hunc esse locum, scilicet perceptum est hunc esse locum ad quem scilicet Cato, consul Romanorum siue potestas, deuenerat tempore ciuilis belli subiugando sibi nationes et regna uersus equinoctialem; quo, id est, in quo loco; circulus alti solstitii, id est, equinoctialis in quo equinoctiali contingunt duo alta solstiitia sub eo existentibus; percutit, id est, diuidit; orbem signorum, id est, zodiacum; medium, id est, per duas medias diuisus. Tunc furor extremos mouit, id est, tempore ciuilis belli fuit; Romanus, id est, furor Romanorum; mouit, id est, commouit; Horestas, id est, populos illos; extremos, id est, in extremitate nostre habitabilis existentes, ut uenirent, supple, ad bellum ciuile in auxilium Romanorum contra populos septentrionales; Carmenosque duces, id est, duces Carmenie illius patrie; quorum iam flexus in austrum, id est, aer sub umbra inclinata uersus polum australem; ether aspicit Arcton, id est, dispositionem maioris Urse tendere ad occasum et non totam mergi, quoniam exteriores rote plaustri que uiciniores sunt polo eis non occidebant, et ideo dicit non totam mergi, et per hoc intelligitur quod non sunt sub equinoctiali directe sed aliquantulum citra equinoctialem; lucet etc., hic est figura epheriesis in expositione precedentis, hoc enim litteram exponit precedentem, id est, apud quos Carmenos. Boethes, id est, custos ipsius Urse, stella scilicet paruula iuxta mediam stellam Trionis; uelox, id est, uelocis motus, supple, quantum ad illos qui cito tendunt ad occasum, sed nobis sunt iste stelle tardi motus quia breuem circulum describunt circa polum; lucet exigua nocte, id est, parua parte noctis, et hoc quoad illos, quoniam nobis per totam noctem lucent. Tingitur etc.: custos, id est, Boethes; Erymanthidos urse, id est, Calisthonis, que Calistho uenatrix fuit in monte Erymantho sed mutata fuit a Iunone in ursam et a Ioue stellificata; tingitur, id est, demergitur, fabulose dicit; oceano, id est, in mari, quia sidera descendunt in mare fabulose; turbat, id est, commouet; equoreas aquas, id est, maris; suo sidere, id est, casu sui sideris ac si sidera descenderent in mare. Hic uertex, id est, hec altitudo poli que est axis extremitas, id est, polus septentrionalis; sublimis, id est, in eminente supra orizontem nobis expositus. Axis, id est, polus; inocciduus, id est, numquam tendens ad occasum; gemina clarissimus Arcto, id est, duplici Ursa, quia una Ursa semper est ab una parte poli, scilicet maior, et minor ex alia parte, et polus in medio siue stella nautica. Et loquitur ad easdem stellas, id est, ad dispositionem stellarum efficientium Ursas, que nobis nunquam tendunt ad occasum, unde dicit, metuentes equore lingi. Dicit hoc quia omnes alie stelle tinguntur, ideo merguntur, in oceano preter istas que sunt propinque polo. Ignotum etc. Uerba sunt Pompei ad Arabes uenientes Romam in auxilium eius, O Arabes, uenistis nobis in ignotum orbem, id est, in ignotum mundum et habitabilem ignotam; uos dico mirati umbras non ire sinistras, id est, non transire in sinstram 35 partem, supple, hoc est in austrum, que pars mundi dicitur sinistra et septentrionalis dextra. Syene ciuitas in perusta, id est torrida, per 1800 stadia, et a Meroe ciuitate usque ad terram cinnamomi ferentem, id est, fertilem, per 800 stadia, et hoc est ad Arim ciuitatem sub equinoctiali et ibi crescit cinnamomum et alie species calide, ultra quam uersus tropicum Cancri nemo uiuere potest, et sic patet quantum de torrida zona inhabitatur. Ethiopumques solum, id est, terra Ethiopum qui quidem populi uenerant feruentibus in armis Caesare et Pompeio ad bellum ciuile; quod, solum supple, non premeretur ab ulla regione, id est, ab aliqua parte; signiferi poli, id est, zodiaci; nisiso ultima ungula curuati Tauri, id est, ultima stella illius signi; procederet, id est, extenderets pedem ultra tropicum Cancri; et hoc dico, poplites lapso. Sed tamen ratio naturalis contrariatur huic, scilicet quod Ethiopia sit in terra habitabili temperata, non enim ita essent denigrati. Et est exemplum de denigratione Ethiopum sicut est de melle flauo cocto. Primum est flauum, secundoss rubeum, tertios et per decoctionem magnam fit nigrum ets amarum, et quod fuit primo dulce fit salsum. Sic omnino est de Ethiope. Quando nascitur, per calorem nimium extrahitur sanguis ab aere continentes, calido et per poros uadit ad superficiem cutis, et sic quod naturaliter dulce est per calidum siue per calorem quis est ibi per processum temporis propter nimium calorem comburentem sanguis in superficie cutis exhalat quicquid est ibi subtilitatis, et fit nigrum et amarum, et per hanc uiam patet qualiter Ethiops fit niger. Et nota quod sub tropico Cancri maior est estus quam sub equinoctiali propter reflexionem maiorem et moram solis supra orizontem. Item nota qualiter in nostra habitabili distinguuntur quatuor tempora anni. Nam duo tempora sunt sole existente in signis septentrionalibus et duo sole existente in signis australibus. Primum tempus anni est uer sole existente a principio Arietis usque in finem Geminorum, quod tempus est calidum et humidum, calidum propter accessum solis ad zenith nostrum, humidum quia tempus precessit humidum quod est hyems. Secundum tempus est estas sole existente a principio Cancri usque in finem Uirginis, quod tempus calidum est et siccum propter reflexionem solis et etiam tempus antecedens disposuit aerem ad maiorem caliditatem, quapropter estas est calida et sicca. Tertium tempus est autumpnus, frigidus et siccus sole existente a principio Libre usque ad finem Sagittarii. Frigidus quidem est quia sol recedit a zenith capitis, siccus uero quia sol in tempore precedenti derelinquit aerem siccum. Disponit tamen hec frigiditas aerem ad humiditatem, quapropter quartum tempus frigidum et humidum est quia antecedens frigiditas disposuit aerem ad maiorem frigiditatem, humidum uero quia frigiditas humiditatem inducit. Et nota quod ad calorem maiorem precipue quatuor exiguntur, scilicet mora longa solis super terram, perpendicularitas radiorum super terram, et breuitas eorundem, et uelocitas motus. Cetera plana sunt in littera. Illis quorum zenith est in polo artico. Uidetur quod illis qui manent ibi, si habeant febres peracutas, habebunt eas per septem annos, quia illis unus annus una dies, ut hic patet in Spera. Cum ergo septem anni apud eos non faciant nisi septem dies, febricitabunt per septem annos. Quod hoc sit uerum patet per Hippocratem, qui dicit, Experti sumus in Ethiopia et sic in calida regione ubi febricitate aliquis per quatuor dies et in peracuta per septem dies uersus septentrionem. Cum ergo Thule insula sit in septentrione sub polo artico, qui ibi febricitat, per annos septem febricitabit, quia ibi septem anni sunt septem dies. Solutio: Hippocrates intelligit de locis habitabilibus et temperatis. Eodem modo posset dici quod debent ieiunare per quatuor annos pro quatuor diebus. Sed dies proprie est una reuolutio celi, ideo patet quod non oportet. Patet etiam manifeste quod ibi est nox per dimidium anni, quia anseres albi illic uolant a medietate Martii et ibi nidificant usque ad medium uel usque ad principium Septembris. Et quando nox incipit ibi esse, scilicet a principio Libre, ita quod non possunt uidere cibum suum, ueniunt ad partes istas. Et aliud est signum quod ibi nascentur, quia sunt albe, et albedo est filia frigiditatis, unde in Hollandia, Frisia, Saxonia, Dacia sunt in campis in magna quantitate. Ut imaginetur circulus. In hac ultima parte istius tertii capituli determinat auctor de septem climatibus, et diuiditur in duas partes. In prima distinguit terram in quatuor partitiones et ostendit que ipsarum est habitabilis. In secunda parte diuidit quartam partem, que est habitabilis, in septem partes, que dicuntur climata. Secunda ibi, Medium autem primi climatis. Hec secunda diuiditur in septem partes secundum septem climata, et docet qualiter possimus cognoscere ubi incipit primum clima et secundum et tertium etc., ets quantum eleuatur polus in medio uniuscuiusque in principio et in fine, et quot miliariorum sit in latitudine a meridie in septentrionem, et quot horarum sit dies maxima in principio, in medio et in fine, et quo nomine nominetur illud clima, innuens per hunc modum qualiter quilibet possit scire in quo climate sit, et utrum sit in medio ipsius uel principio uel fine. Et hec secunda diuiditur in duas: in prima facit quod dictum est; in secunda ponit differentiam inter initium climatum et finem eorundem, ibi, Omnis itaque. Littera patet. Dicitur autem clima a climos, quod est inclinatio, quia penes inclinationem et eleuationem poli mundi super circulum hemisperii et declinationem zenith ab equinoctiali circulo distinguuntur septem climata. Diameroes dicitur a dia, quod est per, et Meroes, quod est propium nomen ciuitatis, quasi a Meroe ciuitate famosa in illo climate denominata. Diasyenes dicitur a dia, quod est per, et Syene ciuitate in ipso climate existente denominatur. Dialexandrios dicitur ab Alexandria ciuitate. Diarhodos dicitur a dia et Rhodos, insula in qua abundat album marmor et lapides preciosi. Et sciendum quod in hoc climate est Hierusalem et Damascus, unde Dauid propheta, In medio terre operatus est deus salutem, id est, in medio habitabilis terre septem climatum. Diaromes dicitur a dia, quod est per, et Roma ciuitas que est magis famosa in illo climate. Diaboristhenes dicitur a dia et Borea uento in eo frequenter flante,, uineas et fructus destruente. Diaripheos dicitur a dia et Ripheis montibus in quibus iacet nix perpetua uersus septentrionem et quasi dicitur in lingua hominum ibi habitantium et dicitur rif, quod idem est quod frigus uel alba bruma. Homines enim manent ibi continue in stuphis propter nimium frigus. Notandum quod sol. In hoc quarto capitulo determinat de circulis et motu planetarum, et de causa eclipsis solis et lune, et diuiditur in duas partes. In quarum prima ostendit quot circulos quilibet planeta habeat et qualiter moueatur per ipsos; in secunda determinat causam eclipsis solis et lune, ibi, Cum autem sol sit. Prima in duas: in prima ostendit qualiter imaginetur circulus solis et quantus sit solis motus; in secunda ostendit quot circulos quilibet planeta alius a sole habeat et qualiter moueantur alii planete per epiciclos et deferentes, ibi, Quilibet autem planeta. Adhuc prima in duas: in prima docet imaginari circulum solis sub zodiaco; in secunda subiungit motus eius, ibi, Solis autem ab occidente in orientem. Littera patet. Notas causam propter eccentricitatem circuli solis quare zona que est inter tropicum Capricorni et Antarticum circulum est inhabitabilis. Nota etiam qualiter sub tropicis maior est calor quam sub equinoctiali et iterum sub tropico Capricorni maior est quam sub tropico Cancri. Equans planete dicitur, circulus secundum quem planeta in equalibus temporibus equales arcus describit in orbe signorum. Cum autem sol sit etc. Hic determinat de causa eclipsis solis et lune, et diuiditur in duas: in prima demonstrat qualiter contingit eclipsis lune; in secunda demonstrat qualiter eclipsis solis, ibi, Cum autem luna fuerit. Prima in duas: in prima facit quod dictum est; in secunda respondet cuidam tacite obiectioni, ibi, Unde cum in qualibet oppositione. Secunda similiter diuiditur in duas: in prima facit quod dictum est; in secunda remouet dubium, ibi, Cum in qualibet coniunctione. Ad euidentiam eorum que hic determinantur nota quod omnis umbra quam facit quelibet res carens lumine triplex est quia aut est chelintoydos aut chalatoidos aut conoidos. Chelintoydos est forma rotunda crescens equaliter in longum lineis numquam in conum concurrentibus. Et dicitur chelintoydos a chelin, quod est columna equalis, et idos, quod est forma, quasi ad modum columne directa ut lancea. Hec umbra etiam fit quando corpus carens lumine quod proicit umbram et corpus luminosum adequantur in quantitate. Chalatoidos est forma que ab acuta parte incipit et crescit in latum, et huiusmodi umbra prouenit quando corpus proiciens umbram est maius in quantitate corpore luminoso. Et dicitur huiusmodi umbra chalatoidos a chalatus chalati et idos, quod est forma, quasi forma ad modum chalati. Conoidos est forma que a lato incipit et tendit in acutum ad modum coni siue troci, et huiusmodi forma fit quando corpus luminosum est maius in quantitate corpore quod proiicit umbram. Et idem potest dici pyroidos a pyr, quod est ignis, eo quod sit tendens in conum ad modum ignis, et talem umbram proiicit terra in oppositum solis. Nam cum sol sit oculus macrocosmi, id est, maioris mundi, et sicut oculus microcosmi non potest uidere alicuius rei rotunde uel sperici corporis nisi medietatem tantum, si sit equalis illi rei sperice, uel minus quam medietatem, si res sperica sit maior quam oculus, sicut patet demonstratiue per lineas ad pilam et ad pupillam oculi. Econuerso uero est, quando maius est corpus spericum luminosum et corpus proiciens umbram minus. Tunc illuminabit de ipso plus quam medietatem, sicut sol respicit lunam et plus quam medietatem ipsius illuminat, et tamen ab oculo nostro non uidetur medietas ipsius lune. Nadir solis est punctus oppositus soli in firmamento ad quem semper dirigitur umbra terre. Et nota quod umbra terre deficit in cono antequam deueniat ad speram Ueneris. Unde cum in qualibet. Hic respondet auctor tacite questioni que potest fieri talis. Eclipsis lune semper est in oppositione, hoc est, in plenilunio. Et quando sit oppositio, terra est, ut uidetur, inter solem et lunam, ergo in qualibet oppositione, hoc est, in plenilunio erit eclipsis lune. Solutio. In hoc argumento est fallacia consequentis. Sequitur enim econuerso, id est, eclipsis est, ergo oppositio est, uel sic, interpositio terre inter solem et lunam est, ergo eclipsis lune est, et est locus ab effectu ad causam et est bonum argumentum nec aliquod inconueniens. Quod autem terra non interponatur in qualibet oppositione siue plenilunio diametraliter inter solem et lunam patet per lineam ductam in spera a sole ad lunam, nisi sint in cauda uel capite draconis. Unde aliud est dicere, oppositio est, et aliud, interpositio terre inter solem et lunam est, quia oppositio est in quolibet plenilunio sed non interpositio terre. Ex his insuper patet quare scilicet diuersificatur lune figuratio in sua primatione. Quandoque enim luna prima existente diriguntur cornua directe sursum, et dicit uulgus quod est signum pluuie propter uentrem demissum uersus terram, quod falsum est. Sed hoc fit propter rectitudinem occasus signi in quo tunc est sol. Sed quando sol est in signis oblique occidentibus, tunc in nouilunio luna multa moratur circa coniunctionem solis et similiter cito occidit. Et tunc se habet luna ad solem oblique, unum scilicet habet cornu erectum, alterum ad terram depressum. Et tunc dicit uulgus quod est signum serenitatis, quod iterum falsum est. Cum autem luna. Hic respondet tacite questioni que posset sibis fieri. In qualibet lunatione fit luna in capite et cauda draconis, ergo in qualibet lunatione debet esse eclipsis lune. Et hoc soluit auctor in littera et hoc idem patet demonstratiue per lineam ductam a sole ad lunam, cum non sit sol directe in opposita parte. Cum autem etc. Hic determinat qualiter accidit eclipsis solis. Littera patet. Sed uidetur quod in quolibet mensess debet esse eclipsis solis, nam in quolibet mense est coniunctio solis cum luna, ergo in quolibet mense debet esse eclipsis solis. Et patet solutio huius argumenti ex predictis et per lineas ductass a sole ad centrum terre, cums luna non interponatur et illa coniunctio non sit in capite uel in cauda draconis directe. Item uidetur quod luna non possit eclipsare solem, cum sit parua in comparatione ad solem. Nam luna minor est terra uicibus, sol uero maior terra 166. Et quicquid est maius maiore multo fortius est maius minore, et ita radii solares non impedientur a luna, et ita sol non poterit eclipsari. Solutio. Dicendum quod uerum est, si luna esset prope solem et remota a terra, sol numquam eclipsaretur. Sed ipsa est prope terram et remota a sole et ita accedit ad angulum sub quo angulo uidetur sol in climate quolibet propter diuersitatem aspectus. Defectus proprie loquitur, quia luna lumen de se non habet et ideo deficit posito obstaculo inter ipsam et solem. Uarios dicit quia aliquando totaliter, aliquando particulariter deficit. Solisque labores notabiliter dicit, nam, cum sol dirigit radios suos uersus terram, obuiat ei corpus lune et franguntur radii super eam, et sic sol uidetur laborare, quia dicunt auctores quod planete dirigunt radios suos super terram. Dionisius Ariopagita. Nota quod Atheniensis ciuitas mater fuit studiorum et distincta fuit in tres partes principales: scilicet in portum Neptuni, id est, in illam partem que sita erat iuxta littus maris ubi applicabantur naues, et illa erat consecrata Neptuno deo maris; et in partem Palladis in qua habitabant uiri bellicosi, et hec fuit dedicata. Palladi dee belli; et in partem que Ariopagus dicebatur, in qua philosophi habitabant, ubi erat studium et dicitur Ariopagus ab ares, quod est uirtus, et pagos, quod est uilla, quasi uilla uirtuosa propter studium, et sic potest distingui Parisius. Unde tempore passionis Christi, philosophantes Athenis, uidentes hanc miraculosam eclipsam et terremotum, timerunt destructionem uniuersi et construxerunt aram in templo Palladis in honorem illius dei qui tunc passus fuit. Dicebant enim quod creatum compatiebatur suo creatori, dedicantes eam aram deo dubioso siue ignoto. Et cum beatus Paulus apostolus Athenis predicasset Christum filium dei et intrasset in templum Palladis, interrogans de singulis aris interrogauit ibidem de illa. Et dixerunt ei, Hec est in honore illius dei pro quo fuit terremotus et miraculosa eclipsis in uniuersa terra. Tunc beatus Paulus respondit, Quem uos ignorantes colitis ego annuntio uobis. Tunc beatus Dionisius Ariopagita conuersus est et christianus effectus, qui iuit in Franciam et conuertit Gallicos et factus est epicopus Parisiensis et demum martyrizatus. Amen. 