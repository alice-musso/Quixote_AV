Seneca dicit in quadam epistola ad Lucillum, Proice omnia si sis² sapiens primo ut sapis. Ista propositio notat duplicem sensum, unde etiam potest esse kathegorica uel conditionalis. Unus est sensus, si actu sis sapiens, tunc proice omnia, id est, abice bona exteriora, cuius ratio habetur ex prohemio Metaphysice ubi dicitur, Sapientis est regere et ordinare et non solum alios immo etiam seipsum et maxime quoad bona anime et ad salutem anime. Alius est sensus, si uis fieri sapiens et non sis actu sapiens, tunc tu dicis, Debes proicere bona exteriora, id est, abicere, cuius ratio habetur ex libro Ethicorum, ubi dicitur quod non omnem philosophum esse dominum terre et maris, sed pauca sufficiant sibi ad necessitatem corporis, quia per illa bona plus impediretur. Nota quod inter omnes scientias quadriuiales maxime sunt appetenda que maxime faciunt ad sapientiam, quod patet per Boetium primo arismetrice sue ubi dicit quod sunt quatuor partes exponentes se, id est, quadriuium, quia si quis caret uerum inueniri non potest et sine quorum speculatione aliquis non potest habere speculationem ueritatis. Et etiam dicit alibi, Hiis quatuor ignoratis nullum dico aptum ad philosophandum. Modo ille scientie quadriuiales sunt mathematice que diuersificantur, quia mathematica scientia est de quantitate. Modo duplex est quantitas, discreta et continua. Discreta que est de numeris est duplex. Uel numerus consideratur in se ut unus duo est, uel in alio ut duplum triplum. Sic quantitas continua est duplex, quedam est immota et de illa est geometria, quia est de magnitudinibus etc. que sunt absoluta ab omni motu et materia saltem secundum rationem. Quedam est quantitas que est continua mota et de illa est astronomia, que est de magnitudinibus motis ut de celo quod est in continuo motu. Si numerus debet considerari uno modo in se et de illa est arismetica. Aut quidem reducitur ad aliud ut ad sonum uel auditum, sic est musica. Modo hiis omnibus astronomia maxime est appetenda, quia sapientiorem facit habentem. Quod patet per philosophum in De animalibus et commentatorem et Albertum qui dicit quod parum scientia de superioribus preponderat omnibus scientiis inferioribus, quia illa sunt perpetua etc. Unde hoc potest comprobari ratione, illa scientia est maxime appetenda que est delectabilissima, sed astronomia est delectabilissima, quare etc. Maior patet quarto Ethicorum, minor patet ex predictis, quia parum scientie de superioribus etc. secundum philosophum, et patet. Prima scientia appetit hoc eo quod scire reddit homines admirantes, ergo illa scientia maxime appetenda est que maxime facit hominem admirantem. Sed hoc facit astronomia quia scit loqui de astris et de motu et mundi causa secundum hoc magis admiratur ab hominibus quam qui scit geometriam etc., quare maxime appetenda est astronomia, et de illa est presens intentio. Nota secundum Ysidorum quod astronomia diuiditur: quedam dicitur astronomia, quedam astrologia et ille differunt. Unde de astronomia sunt libri in quibus traduntur regule de motu circulorum et astrorum etc., ut quot annis et quando quilibet planeta perficiat cursum suum et docetur de distantia ut quomodo distent respectu centri uel etiam inter se et etiam de habitudinibus astrorum et ut quando sint oppositi uel stationarii uel retrogradi, et quando componitur de hiis omnibus dantur certe regule. Unde dicitur astronomia ab astros et nomos, quod est regula, quasi regula de motu astrorum et distantia etc. Modo de astrologia etiam sunt libri in quibus traduntur de astris iudicia per sermones, quia astrologia est de iudiciis qualiter ex motibus astrorum uel aliis signis cadunt iudicia de futuris. Et quia illa est in astronomia, ergo non prius sunt dari regule de istis iudiciis sed per sermones traditur in libris, unde illa iudicia semper debent narrari per sermones in communi et non in particulari, tunc illa falluntur, unde contra istos inuehetur Albertus qui applicant illa iudicia de futuris ex motibus et signis etc. ad singularia. Isti scientiam certissimam faciunt fallere, unde standum est in communi de iudiciis. Unde de astrologia non regule sed per sermones de iudiciis etc. Et illa dicitur ab astris et logos quod est sermo, quasi sermo de iudiciis astrorum, et ita differunt astronomia et astrologia, unde de utraque parte sunt libri traditi ab astronomis, unde de astronomia Ptolomeus determinat et Gebel et Zabel et etiam aliqui moderni sicut Alfraganus determinat eodem modo de astris et signis sicut autor Spere et eadem ordine licet non per modum demonstrationis et mutet quandoque nomina et presentet rem sicut in aliis libris. Unde ille liber diuiditur in quatuor capitula. Quid faciat in illis patebit in processu littere et etiam partes patebunt. Tractatum de spera. Nota quod prius dictum est quod sapientia omnis est appetenda, secundo quod maxime quadriuiales appetende sunt, tertio quod inter has maxime astronomia, quarto uisa est differentia inter astronomiam et astrologiam, quinto quod autor istius tractatus de astris etc. fecit ad introducendum siue cognitionem librorum difficilium et subtilium de astronomia, ut Ptolomeus in Almagesti et aliorum et maxime Alfragani qui tradiderunt libros de astronomia per modum artis et demonstrationis, sed ille per modum introductionis. Et diuiditur ille liber principaliter in duas partes. Primo premittit introductionem suam distinguendo tractatum suum in quatuor capitula et in quo ostendit quid sit determinandum in illis libris, per hoc etiam remouendo ignorantiam nature. Secundo exequitur determinando illa in speciali, ibi, Spera igitur ab Euclide. Prima in duo. Prima distinguit illum tractatum in quatuor capitula, secundo exequitur determinando illa aut numerando in uniuersali que determinat in 4 capitulis, ibi, Primo quid sit spera. Primo dicit quod tractatus de spera distinguitur in 4 capitula. Autor prosequitur de hiis in uniuersali et primo in communi ostenditur quid sit dictum in primo capitulo, secundo ostendit quid in secundo, ibi, In secundo de circulis, ibi, In secundo de circulis, tertios quid sit in tertio, ibi In tertio de ortu, quarto quid sit in quarto, ibi, In quarto de circulis. Adhuc primo ostendit quod sex uelit determinare in primo capitulo: primo quid sit spera diffiniendo, secundo quid axis eius, tertio quid sit polus mundi, id est, totius uniuersi, in quarto quid sit centrum spere et illud debet duo, quinto quid sint spere diuidendo ipsam secundum substantiam et accidens et quia preter speras celestes adhuc sunt elementares spere, ergo sexto uult ostendere quid sit forma totius mundi, id est, machina. Illa uult determinare in primo capitulo, in secundo de circulis. Hic annunciat que uult dicere in secundo capitulo et sunt duo. Primo uult ostendere ex quo et ex quot circulis spera materialis, id est, illa spera que est aput nos, componitur; secundo ex quibus circulis illa spera celestis intelligitur componi que ymaginatur per illam materialem. In tertio de ortu ostendit quid sit dicere in tertio capitulo et sunt tres. Primo de ortu et occasu signorum, id est, qualiter et quomodo et quot signa nobis oriantur in celo et quot occidant. Secundo de diuersitate dierum et noctium, id est, longitudine et breuitate dierum et noctium quando dies et nox sint equales uel se excedant etc. Tertio de diuisione climatum ut in qua habitatio hominum iniciatur uel terminatur et que sint media. In quarto, hic ostendit quid sit dicere in quarto capitulo et sunt duo. Primo de motu circulorum et planetarum et de causa eclipsis solis et lune et solis defectu sicut aliquando apparet. Spera ab Euclide. Annunciatis in uniuersali que sunt dicere in quatuor capitulis hic prosequitur dicere de istis in speciali et primo dicere de istis in primo capitulo, secundo de illis in secundo, ibi, Horum autem circulorum; tertio de illis in tertio, ibi, Sequitur de ortu; quarto de illis in quarto, ibi, Sequitur de quarta. Prima in 6 secundum quod determinat de istis 6 in primo capitulo secundum eundem ordinem quo ea prius premisit: secunda ibi, Et punctus ille; tertia ibi, Linea; quartum ibi, Duo quidem puncta; quinta ibi, Spera autem; sexta ibi, Uniuersalis autem. Prima in duas secundum duas diffinitiones, primam auctoritate Euclidis, secunda in auctoritate Theodosii, ibi, Spera a Theodosio. Primo ponit primam diffinitionem, secundo eam determinat, ibi, Id est, spera. Primo ponit diffinitionem spere quam dat Euclides 12° geometrie sue licet per alia uerba, quia ipse ponit circumferentie, id est corpus in rotule quod circumferuntur, transitus a medietate circuli qui annectitur dyametro fixo, id est, axi immobili ita quod reducitur et reuoluitur ad eundem locum a quo incepit et quotienscumque affigitur dyametri et circumuoluitur totiens medietas circuli sicut apparet in globo cui si approximatur semicirculus et circumuoluitur, tunc illud describit rotundum corpus circa quod mouetur ad eundem punctum a quo incipit. Et tunc declarat diffinitionem et patet. Nota per hoc quod dicit, Spera est transitus circumferentie, excludit alium transitum, quia si non transitur medietas circuli, tunc non describit rotundum et spericum corpus. Dicit etiam, dimidii circuli, quia si esset totus circulus uel quarta pars circuli, tunc non describeret corpus spericum. Similiter dicit, fixo dyametro, quia si axis non maneret immobilis. iterum non describeret tale corpus. De hoc sunt diuerse opiniones. Quidam etiam uolunt quod nemo manere possit sub equinoctiali, tamen Albertus uult quod possunt ibi manere homines, et hoc probat per tres rationes, quarum prima est, generatio et corruptio fiunt secundum accessum et recessum solis et aliorum planetarum ad nos. Sed quando sol est in equinoctiali, tunc maxime accedit ad illos, ergo ibi fit generatio et per consequens fit habitabilis. Secunda: generatio fit ex temperantia elementorum sed in equinoctiali fit maxime temperantia elementorum quando sol est ibi. Tertia; ex uirtute astrorum que in equinoctiali maxime sunt efficacie. Nota sufficientiam elementorum dicit Albertus in fine quarti de celo et mundo. Albertus dicit quod non est lucens in sua spera quia tunc tegeret omnia quod nihil in igne uidere possemus et addit quod ignis attingit speram lune quia continet ignis etc. sicut apparet ex secundo de generatione. Nota sicut habetur in Algorismo de minuto uel minutiis quod duplex est numerus, uolgaris et phisicus. Numerus uolgaris qui dicitur per communitates ut dentur in 2 partes uel 3 uel 6 etc. et iste continet uulgares tamen uulgares composite quod est facile et est quasi integrum diuiditur in tertias uel in quartas et apud istum numerum non numerant philosophi. Alius est numerus phisicus ut quando aliquid diuiditur in fractiones et diminutiones partiales ut quando ad totum diuiditur in aliqua integra et tunc quodlibet integrum diuiditur in 60 minuta sicut prius gradus et quodlibet illorum diuiditur in 60 minuta secunda et tunc quodlibet illarum diuiditur in 60 minuta tertia et ita in infinitum. Nota in illo Algorismo datur regula quod faciat integrum ut 3 tertie partes denarii faciunt denarium et quatuor quarte et sic de aliis in que etiam potest diuidi. Nota quod hec propositio imponitur pro sub et est figura quedam sicut patet in Grecismo. {...} unde uult etiam quod ex alia parte subter nos sunt homines uertentes pedes ad pedes nostros qui dicuntur antipedes. Sed utrum hic habeat ueritatem uel non hec non sumus experti quia nullus uenit ad nos de illis nec aliquis nostrum ad ipsos, unde Aristoteles non facit mentionem utrum alia regio que est inter tropicum hyemale et circulum antarticum sit habitabilis, sed Albertus dicit quod sit habitabilis quia sicut hic temperatur frigus circuli artici per tropicum estiuale, sic etiam ex alia parte. Sed dicit quod nullus peruenit ad nos nec nos ad ipsos, et hoc est propter locum uastum uel serpentes et bestias et defectum uictualium, tamen est possibile.