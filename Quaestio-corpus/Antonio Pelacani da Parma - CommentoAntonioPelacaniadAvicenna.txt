In primis Deo gratias. Intentio Auicenne in hoc libro est docere, subuenire et aministrare nature in conseruando sanitatem in sanis et remouendo egritudinem in egris quando est in hoc deficiens. Nam, licet natura sit principalis operans in conseruando sanitatem aut egritudinem remouendo, tamen medicus ei ministrat quando in hoc deficit. Unde dicebat Galienus in Tegni: horum uero natura operatrix. Sed aduertendum quod sanitas et egritudo possunt considerari dupliciter: uno modo ut sunt quedam passiones uiuentis ut uiuens est, et ut sic earum consideratio pertinet ad philosophum naturalem. Et ratio huius est quia uius est considerare principia uite eius est considerare passiones uite. Modo, cum philosophus naturalis consideret principia uite, habet etiam considerare passiones uite et cum sanitas et egritudo sint huiusmodi, ideo etc. Ideo dicebat Aristoteles in principio De sensu et sensato quod philosophi naturalis est considerare principia sanitatis et egritudinis, et pro tanto Aristoteles ibidem recitat se fecisse librum de sanitate et egritudine quem tamen non habemus translatum. Alio modo possunt considerari ut sunt quedam passiones acquisibiles uel remouibiles non solum per naturam sed etiam per artem, et sic sunt de consideratione medici. Sic enim accidit de sanitate et egritudine sicut de aliis operationibus corporis; modo sic accidit in aliis operationibus corporis quod licet principaliter a uirtutibus procedant, tamen qualiter et quomodo fieri debeant hoc habetur ab arte, sicut uerbi gratia sicut saltus principaliter procedit a uirtute motiua corporis, tamen modum secundum quem fieri debet docetur per artem saltandi, unde Auerroys secundo Phisicorum dicit quod ars saltandi docet modum saltandi. Et ideo sic erit de sanitate et egritudine quod, licet a uirtute corporis procedant principaliter, tamen modus conseruationis sanitatis et remotionis egritudinis per artem docetur. Ex dictis autem apparent duo: unum est que sit differentia inter philosophum naturalem et medicum in consideratione sanitatis et egritudinis, aliud est que sit causa materialis huius libri, quia corpus humanum ut in ipso sanitas conseruatur et egritudo remouetur per artem. Causa atem efficiens fuit Auicenus qui dicitur Auicenus ab a quod est filius et uicenus pater, unde abutentes nomine dicimus: Auicenna. Causa formalis est duplex, scilicet forma tractatus, que est libri diuisio et forma tractandi, que est modus procedendi huius libri qui est multiplex et diuersus: nam aliquando Auicenna procedit modo diffinitiuo, aliquando demonstratiuo, aliquando narratorio, aliquando resolutiuo, aliquando experimentatiuo. Et causa huius fuit: nam cum in hoc libro determinentur diuersa que in sui determinatione egent diuerso modo procedendi necessitatus fuit Auicenna uti in hoc libro diuersis modis procedendi. Et propterea qui ipsum ponunt uti proprio modo procedendi male dicunt. Causa finalis est duplex, scilicet propinqua, ut conseruatio sanitatis et remotio egritudinis, et remota, ut habita sanitate de Deo speculemur, In hoc enim omnis scientia finaliter ordinatur. Quid sit libri titulus: Incipit liber Auicenne. Diuiditur autem liber iste prima sua diuisione in partes duas, scilicet in prohemium et tractatum. Secunda ibi: dico. Prima in quinque quia primo petit gratias a Deo de compositione huius libri, secundo ponit causas compositionis huius libri, tertio ponit eius intentionem, quarto eius utilitatem, quinto ordinat se ad sequentia. Secunda ibi: et post dicam. Tertia ibi: in primis loquar. Quarta ibi: non est autem bonum. Quinta ibi: quod si Deus Circa primam partem est primo intelligendum quod hoc uerbum agemus potest dupliciter exponi: uno modo agemus, id est queremus, et tunc hoc refertur ad opus perficiendum; alio modo agemus, id est reddamus et tunc hoc refertur ad habitum scientificum quem habebat in anima. Secundo est intelligendum quod cum aliquis ab aliquo uult acquirere gratiam debet duo considerare, scilicet quod ille sit potens in dando, et quod sit liberalis. Auicenna igitur uolens petere gratiam a Deo ostendit primo eum esse potentem in dando per hoc quod dixit: cuius ordinis celsitudo; ostendit etiam ipsum esse liberalem in dando per hoc quod dicit: cuius beneficii multitudo. Circa secundam partem est intelligendum quod ut apparet per Aristotelem in octauo Ethicorum triplex est amicus: unus propter utile ut dominus qui amat seruum et e conuerso; alius propter delectabile sicut uir amasiam, alius propter honestum sicut sapiens diligit sapientem. Modo iste Auicenna fuit amicus propter honestum: petit enim ab ipso opus istud propter honestum. Dixit autem: uideor. quia scimus quantum diligimus sed non quantum diligimur. Tertia pars diuiditur in partes quinque sicut sunt quinque libri partes. Circa quartam partem est dubitatio. Auicenna ponit quod in quarto libro ipse determinat de egritudinibus communibus. Sed contra: nam ibi determinat de crepatura syraci et de dislocatione iuncture, tamen iste non sunt egritudines communes. Iuxta quod intelligendum quod egritudo multipliciter dicitur communis: uno modo quia est composita ex pluribus morbis, sicut apostema, alio modo quia accidit toti subiecto sicut febris; alio modo quia potest unicuique membro accidere, sicut solutio continuitatis; quarto modo quia plurimum est adueniens. Et de egritudine communi omnibus istis modis determinat in quarto libro. Ad rationem dicendum quod licet ruptura syfac ut est ipsius syfac non sit egritudo communis, tamen ut est ruptura est egritudo communis. Etiam dislocatio est egritudo communis cum iuncture sint in pluribus partibus corporis. Secundo est dubitatio. Uidetur quod liber quartus precedat tertium, quia cognitio communium precedit cognitionem propriorum; sed in libro tertio determinatur de egritudinibus propriis unicuique membro, in quarto autem de communibus; ideo etc. Ad hoc est dicendum quod aliquid dicitur commune dupliciter: uno modo communitate uniuersalitatis sicut animal se habet ad hominem; alio modo communitate integralitatis sicut totum corpus ad membra. Modo cognitio communium primo modo bene precedit cognitionem propriorum, non autem secundo modo. Sic passiones comparantur ad passiones sicut membra ad membra et quia membra simplicia precedunt composita et composita precedunt totum, sic et passiones eorumdem precedunt passiones compositorum et passiones compositorum precedunt passiones totius. Uidetur quod non auctoritate Galieni in commento illius Afforismi paroxismus. Ibi enim ponit quod tempora morbi non cognoscuntur certe sed arbitrio uicinante ueritati. Item Galienus in Tegni et Auicenna fen secunda capitulo de conseruandis dispositionibus ponunt quod sunt alique egritudines que certe non cognoscuntur. Hoc etiam arguitur ratione: si in medicina sunt aliqua que sensu non cognoscuntur non omnium que sunt in medicina est certa cognitio eo quod medicinalis speculatio non trascendit sensum; sed ita est, sicut est forma specifica et plura alia. In contrarium arguitur, quia omnis ars est eorum quorum est certa cognitio cum ipsa sit habitus cum ratione factiuus; sed medicina est ars; ideo etc. Iuxta quod est intelligendum quod eorum que sunt in medicina quedam considerantur ratione tantum et eorum est certa cognitio que per intellectum habetur, cum sint uniuersalia; quedam considerantur uia experimenti tantum, et eorum est certa cognitio que ex posteriori acquiritur, ut experimento; non tamen eorum est certa cognitio que ex ratione habetur; nam quod una aliqua medicina attrahat unum humorem et non alium, numquam hoc posset ratione probari; quedam sunt que considerantur uia utriusqe, sicut sunt egritudines, et harum quedam cognoscuntur certe per sensum, ut egritudines membrorum exteriorum, quedam minus certe ut egritudines membrorum interiorum que non sensu exterius possunt percipi, sicut egritudines epatis alique et splenis; quedam cognoscuntur omnino incerte per sensum, sicut egritudines membrorum interiorum que per tactum percipi non possunt, sicut renum, tamen harum est quedam cognitio coniecturalis propinqua certe cognitioni sicut cognitio per exentiam et similia accidentia. Ad auctoritatem primam Galieni in commento dicendum quod licet de temporibus morbi non possimus scire certe quando erunt, tamen possumus ea tali cognitione cognoscere que sufficit nobis ad curam. Ad auctoritatem secundam apparet solutio ex dictis. Ad rationem cum dicitur: si aliqua etc. dicendum quod sine dubio quod licet illorum non habeatur certa cognitio per sensum, tamen per rationem haberi potest, et cum dicitur quod medicinalis speculatio non trascendit sensum dicendum quod uerum est in hiis que possunt sensu cognosci, in aliis bene trascendit sensum, ut uidetur uelle Galienus in principio secundi De simplici medicina. Auicenna supra posuit prohemium in quo dedit intentionem suam et modum procedendi, modo in parte ista exequitur, et quia uniuersalia particularia precedunt primo in uniuersali determinat de rebus medicinalibus tam in parte theorica quam practica, secundo in particularibus. Secunda incipit: in principio huius libri. Prima in duas quia primo in uniuersali determinat de illis in parte theorica, secundo in practica. Secunda incipit: in principio tercie fen. Prima in duas, nam quia ad partem theoricam spectat determinare de tribus, scilicet de rebus naturalibus, non naturalibus et preter naturam, primo Auicenna determinat de rebus naturalibus, secundo de rebus non naturalibus et preter naturam simul. Secunda ibi: in principio secunde fen. Prima fen habet sex doctrinas sicut ponit Auicenna, in quarum prima ponit definitionem medicine et etiam diuidens illam in suas partes ut per hoc eligat res subiectas medicine tam theorice quam practice. Primo ergo facit primum, secundo secundum. Secunda ibi: quoniam medicina. Prima in duas quia primo ponit diffinitionem medicine, secundo obicit contra ipsam. Secunda ibi: potest Circa primam partem est intelligendum quod scientia sumitur dupliciter: uno modo proprie, ut est habitus conclusionis demonstrate in terminis speculabilibus et hoc modo non sumitur hic. Alio modo large, ut est habitus conclusionis demonstrate in terminis speculabilibus et etiam agibilibus uel operabilibus, et sic sumitur hic. Ideo dicebat Galienus in Tegni, cum diffiniuerat medicinam: scientie uero nomen communiter audire oportet et non proprie. Sed aduertendum quod scientia non est hic sumpta ut communis est ad scientiam large acceptam et proprie, quoniam tunc sequeretur quod hec diffinitio esset male assignata quia esset data per genus remotum, sed est intelligendum quod hec diffinitio est primo bene assignata ex modo diffiniendi, quoniam hec est differentia inter accidentia in abstracto et accidentia in concreto, quoniam quando accidentia in abstracto diffiniuntur, essentia eorum loco generis ponitur et subiectum loco differentie; e conuerso est de accidentibus in concreto, sicut si uerbi gratia diffiniatur simitas nasi et simus. Modo cum medicina sit accidens in abstracto et loco generis in diffinitione ipsius ponatur eius essentia et loco differentie suum subiectum, ideo est bene assignata ipsius diffinitio. Est etiam bene assignata ratione partium ex quibus constituitur diffinitio. Nam licet per hoc quod est ars, communicat cum aliis artibus quibusdam sicut cum agricultura et pastorali, tamen per hoc differt ab habitibus intellectus. Unde sciendum quod habitus intellectus in genere sunt duplices, scilicet habitus intellectus speculatiui et habitus intellectus practici. Modo ars cum habitibus intellectus speculatiui conuenit et differt, Conuenit quia sicut habitus illi sunt uerorum, ita et ars cum sit factiua cum ratione. Differt tamen ab illis. Nam tales sunt tres, scilicet sapientia, scientia et intellectus, ars quidem a sapientia differt quia sapientia est consideratiua primarum causarum, ars autem non. Et differt ab intellectu quia intellectus est consideratiuus primorum principiorum, ars autem non. Etiam differt a scientia quia scientia est habitus in terminis speculabilibus, ars autem non. Differt autem medicina per hoc quod est ars ab habitibus intellectus practici: tales autem sunt tres, scilicet prudentia, opinio et suspicio. Differt autem a prudentia quia prudentia est consideratiua agibilium, ars autem factibilium. Etiam differt a suspicione et opinione, quia suspicio et opinio sunt consideratiua rei cum formidine ad alteram partem, ars autem non. Etiam medicina per alias partes positas in diffinitione loco differentiarum differt ab aliis. Nam per hoc quod dicit dispositiones humani corporis differt ab aliis artibus, licet cum hoc conueniat philosophie naturali. Sed per hoc quod dicitur: ex parte qua sanatur et ab ea remouetur, per hoc differt a philosophia naturali et morali: a philosophia naturali quia illa non considerat sic dispositiones humani corporis; etiam a philosophia moralis quia illa non considerat dispositiones humani corporis ut sani fiamus, sed ut boni fiamus Secunda in duas quia primo obicit contra genus, secundo contra differentias. Secunda pars incipit ibi: nec etiam potest. Prima in duas, quia primo obicit, secundo soluit. Secunda ibi: nos uero. Et hec in duas quia primo ponit quoddam ex quo elicitur solutio, secundo illud coaptat ad propositum. Secunda pars incipit ibi: cum ergo de medicina. Et hec in duas quia primo hanc diuisionem que est per theoricam et practicam adaptat ad propositum scientiam medicine penes oppiniones aliorum, secundo penes oppinionem propriam. Secunda ibi: sed debes. Et hec in tres quia primo facit hoc in generali, secundo in speciali, tercio reuertitur ad remouendum oppinionem illorum aliorum. Secunda ibi: siue per theoricam. Tertia ibi: cum duarum Sed hic est dubitatio contra dictum Auicenne. Nam si sciam theoricam et etiam practicam in remouendo cataractam oculi, adhuc etiam nesciam ipsam remouere nisi fuerim expertus. Dicendum est, sicut apparet per Aristotelem secundo Metaphisice, duo sunt quibus nos operamus, scilicet experimentum et ars, tamen per experimentum certius operamur quia actus et operationes sunt circa singularia, ars autem uniuersalium, ideo etc. Modo ad propositum: Auicenna intelligit quod si tu sciueris theoricam et practicam poteris operari, tamen non sic recte sicut si fueris expertus etc. Iuxta quod est intelligendum quod corpus humanum debet esse subiectum in medicina quoniam in medicina probantur partes eius de ipso et etiam cause et passiones. Sed est aduertendum quod non est ipsius subiectum nisi secundum quod in ipso sanitas conseruatur aut egritudo remouetur per opus artis. Nam hec est ratio formalis subiecti medicine quoniam per hanc subiectum medicine differt ab omnibus que alie scientie considerant. Et arguitur quod non quia secundum Aristotelem secundo Metaphisice omnis scientia uel est tota theorica uel est tota practica; sed medicina est scientia; ergo etc. Item, si medicina est tota theorica ipsa non diuiditur inter theoricam et practicam; sed ita est secundum Aristotelem sexto Ethicorum et Auerroym primo sui Coliget; ideo etc. Item, si medicina est tota theorica ut per Auicennam infra fen tertia, ubi dicit quod medicina est tota scientia speculandi; ideo etc. In contrarium est Auicenna hic et Galienus in Tegni. Iuxta quod intelligendum est quod opinio cuiusdam magni philosophantis est quod scientia aliqua dicitur theorica et practica ex parte quattuor. Ex parte scibilis, ut pars eius que considerat scibilia theorica est theorica, et in quantum considerat scibilia practica est practica. Et ex parte modi tradendi, ut illa pars est practica que tradit operabilia, illa theorica que tradit speculabilia. Et ex parte discentis, ut illa pars est theorica quam quis discit gratia sciendi, et illa practica quam quis discit gratia operandi. Et ex parte actus, ut illa pars est practica cuius actus est practicus et illa theorica cuius actus est theoricus. Modo dicit ipse quod medicina potest dici theorica et practica ex parte omnium istorum quattuor, et exemplificat. Sed sine dubio hec opinio non est ex toto uera. Nam licet distinctio scientie in theoricam et practicam possit sumi ex parte scibilis, ex parte tamen aliorum trium sumi non potest. Et ratio huius est quia scientia est quedam potentia anime. Modo cum potentie anime distingui habeant ex suis obiectis; ideo etc. et scientia. Propter quod dico aliter quod medicina proprie est tota practica factiua. Et ratio huius est duplex: una est ab Aristotele secundo Metaphisice: scientie distinguuntur maxime ex earum fine ut illa scientia est theorica cuius finis est scire; illa autem est practica cuius finis est operari; sed finis medicine est operari secundum Aristotelem primo Ethicorum. Dicit enim ibi quod quemadmodum artis militaris finis est uictoria, sic ipsius medicine finis est factiua sanitas; ideo etc. Item secundum Auicennam in primo sue Metaphisice scientie maxime distinguuntur ex obiectis, ut illa scientia est theorica que est de scibilibus speculatiuis, illa practica que est de scibilibus operabilibus; sed medicina est de scibilibus operabilibus; ideo etc. Dico tamen quod in medicina potest dici aliquid esse theoricum, et ratio huius est quia si in omni practica est quedam speculatio, ars que est tota practica habet aliquid quod potest dici theoricum et aliquid practicum; sed ita est; ideo etc. Maior est nota. Minor apparet per Aristotelem in secundo Metaphisice; dicit enim ibi quod practici speculantur usque ad quid. Sed tu dices: quid est illud quod est theoricum in medicina et quid est practicum? Unde sciendum quod sicut apparet per Aueroym primo sui Colliget ars considerat quattuor, scilicet suum subiectum et instrumenta quibus operatur circa illud et formam introducendam in illud et modum introducendi. Et ideo ars medicine considerat ista quattuor. Modo in quantum considerat prima tria eius est aliquid theoricum, in quantum considerat quartum eius est aliquid practicum Ad rationes. Ad primam: omnis scientia etc. dicendum quod dato quod aliqua scientia sit tota practica, adhuc potest habere aliquid theoricum, non quod illud simpliciter sit theoricum, sed secundum quid, ut uisum est. Ad secundam: si medicina etc., dico quod dato etiam quod sit tota practica adhuc habet aliquid theoricum, quia in omni practica est speculatio quedam. Ad tertiam: si medicina etc. concedatur. Ad minorem, falsum est. Tu probas per Auicennam. Dico quod noluit intelligere Auicenna per illud quod in medicina esset aliquid simpliciter speculatiuum, sed illud dixit ad remouendum opinionem Alyabbatis qui dixit quod ipsum operari est pars medicine. Nam hoc est falsum quoniam operari est effectum ab arte factiua, quia ars est quedam cognitio existens in anima, operari autem consistit in operato; ideo etc. Superius Auicenna posuit instantiam contra genus diffinitionis medicine. Modo in hac parte ponit instantiam contra differentiam diffinitionis, ut puta contra illam: ex parte qua sanatur et ab eo remouetur. Diceret aliquis: tu uideris insufficiens in ponendo illam differentiam quia per illam non uidetur dari intelligi ipsa neutralitas. Primo ergo ipse mouet et ponit instantiam, secundo soluit. Secunda ibi: possibile namque est. Et hec in duas; nam aliquis contra Auicennam posset dupliciter arguere: uno modo quod Auicenna negasset neutralitatem, alio modo quod eam non posuisset. Primo ergo ostendit eam se non negasse neque etiam affirmasse. Secundo ostendit eam non posuisse. Secunda ibi: amplius Circa primam partem est intelligendum quod littera illa potest dupliciter exponi: uno modo sic: nam due sunt res que neque affirmant neque negant neutralitatem, sicut sanitas et egritudo; nam sanitas neque affirmat neutraliatem neque nega ut uerbi gratia sanitas potest sumi dupliciter: uno modo pro dispositione in qua fiunt operationes corporis perfecte, et hoc modo ipsa non affirmat neutralitatem, alio modo potest sumi large, scilicet pro dispositione in qua operationes non leduntur et hoc modo non negat neutralitatem quoniam in ipsa non leduntur operationes, saltem sensibiliter. Etiam egritudo neque affirmat neutralitatem neque negat; nam si egritudo accipiatur pro dispositione in qua operationes leduntur sic non negat neutralitatem quoniam in neutralitate leduntur operationes, saltem insensibiliter; si autem accipiatur pro dispositione in qua leduntur operationes sensibiliter, sic non affirmat neutralitatem quoniam in ipsa non leduntur operationes saltem sensibiliter. Et hoc modo sic debet exponi littera: possibile namque est ut cum huiusmodi dictor, id est argumentator, bene considerauerit non inueniet unam duarum rerum, sanitatem et egritudinem, neque adfirmantem neque negantem hanc trinitatem, scil. neutralitatem. Alio modo potest sic exponi: inter medicum et naturalem philosophum est discrepancia de neutralitate, quoniam philosophus eam non ponit, medicus uero sic, et neuter ad hoc adducit rationes demonstratiuas, sed solum probabiles, cuius signum est quia unus soluit rationes alterius. Et tunc sic debet exponi littera: possibile namque est etc. non inueniet neque unam duarum rerum, id est unam duarum rationum neque affirmantem neutralitatem, sicut ratio philosophi, neque negantem, sicut ratio medici. Alio modo consueuit exponi: nam quotiens aliquid est medium per comparationem cum affirmat unum extremum negat alium et e conuerso sicut apparet de rubedine que est media inter albedinem et nigredinem; modo cum neutralitas non sit media per comparationem inter sanitatem et egritudinem non affirmabit sanitatem et egritudinem neque negabit. Et tunc debet sic exponi littera: possibile namque etc. non inueniet hanc trinitatem. id est neutralitatem, affirmantem unam duarum rerum, scilicet sanitatem et egritudinm, neque negantem. Uerum est tamen quod hec expositio non est omnino conueniens. Nam licet neutralitas non sit medium per comparationem inter sanitatem et egritudinem, tamen affirmare potest sanitatem et egritudinem negare et e conuerso, ut uerbi gratia si neutralitas accipiatur pro dispositione in qua operationes non leduntur, affirmat sanitatem et negat egritudinem. Si autem accipiatur pro dispositione in qua operationes leduntur affirmat egritudinem et negat sanitatem. Secunda in tres, quia primo facit quod dictum est, secundo respondet tacite dubitationis, tertio excusat se a longiori pertractatione huius difficultatis. Secunda ibi: nec huiusmodi. Tertia ibi: preterea. Dicit ergo sic de prima parte: dato quod hec dispositio tertia sit necessaria, tunc ego posui in diffinitione dans eam intelligere per hoc uerbum quod dixi: remoueri a sanitate. Nam istud coligit egritudinem et coligit neutralitatem. Et quod coligat neutralitatem declaratur ratione, quia illud non remouetur a sanitate cui non competit diffinitio sanitatis; sed neutralitas est huiusmodi ideo etc. Minorem declarat in littera. Nam sanitas est dispositio quedam uel habitus ex qua proueniunt operationes subiecti sani. Modo hec diffinitio neutralitati non competit. Postea respondit tacite dubitationi, et est talis: diceret aliquis: ego bene uideo per diffinitionem sanitatis quam tu assignasti quod ipsa neutralitas remouetur a sanitate; sed ego accipiam alteram diffinitionem sanitatis per quam non remouebitur a sanitate, et dicam sic: sanitas est dispositio ex qua operationes non leduntur. Modo hec diffinitio neutralitati conuenit. Soluit et dicit sic: Neque, supple:sic, possunt accipere oppositum diffinitionis huius, scilicet sanitatis iam assignate. Non diffiniuerunt sanitatem quemadmodum desiderauerunt, et posuerunt in ea, id est tali diffinitione, conditionem qua non indiget, sicut est conditio: qua operationes non leduntur. Tunc postea excusat se etc. In parte precedenti Auicenna posuit diffinitionem medicine; modo in hac parte ipse resoluit diffinitionem medicine in suas partes ad hoc ut inuestigemus ea que subiciuntur considerationi artis medice, et diuiditur in duas quia primo facit quod dictum est, et in secunda parte ponit modum procedendi, ibi: harum uero etc. Prima in duas quia primo facit quod dictum est, secundo colligit eorumdem, Secunda ibi: et postquam iam diuisimus. Prima in duas, quia ex resolutione illa primo inuestigat ea que subiciuntur considerationi partis theorice medicine, secundo considerationi partis practice. Secunda ibi: huius autem inquisitionis. Prima autem in tres, quia primo dat necessitatem inuestigandi illas, secundo eas inuestigat, tercio inuestigata concludit. Secunda ibi: earum uero, Tertia ibi: hec igitur sunt subiecta. Ad euidentiam prime partis est intelligendum quod ad partem theoricam medicine oportet considerare scilicet subiectum circa quod uersatur, et formam introducendam in illud, scilicet sanitatem, et egritudinem. Sed Auicenna solum considerat causas illarum et etiam accidentia et signa per que habent cognosci. Primo ergo dat necessitatem inuestigandi causas sanitatis et egritudinis, secundo, inuestigandi signa et accidentia per que sanitas et egritudo habent cognosci, tertio declarat quoddam positum in prima parte. Secunda ibi: et quia sanitas. Tertia ibi: iam autem. In prima parte intendit talem rationem: cuiuslibet rei habentis causas et principia certa cognitio illius est per illa; sed sanitas et egritudo sunt huiusmodi; ideo etc. In hac ratione primo ponit minorem, secundo maiorem, tercio conclusionem. In secunda parte intendit talem rationem: quotiens aliqua res habet principia et accidentia et signa ita tamen quod per causas non cognoscitur, certa cognitio illius est per accidentia et signa; sed aliqua sanitas et aliqua egritudo sic se habent; ergo etc. Et hanc rationem ponit in secunda conclusione. Circa primam partem est intelligendum quod Auicenna dixit: acquiritur et completur scientia rei per causas, dixit: acquiritur in quantum scientia ex dogmate habetur, dixit completur in quantum habetur per uiam inuentionis. Uel aliter potest dici: habetur scientia per duplicem demonstrationem, scilicet per demonstrationem demonstrantem causam que est demonstratio propter quid, et demonstrationem demonstrantem effectum rei. Propter primam dixit: acquiritur; propter secundam dixit: completur. Tertio modo potest exponi: nam aliquid habens causas aut cognoscitut per aliquod genus cause, aut per omne genus, sicut declarat Aristoteles secundo Metaphisice de diffinitione, dicens quod quedam est diffinitio cause que includit omne genus cause, et hec est completa, quedam que includit solum aliquod genus, et hec est incompleta. Modo quantum ad primam cognitionem rei per aliquod genus cause dixit: acquiritur; quantum ad illam que est per omne genus cause dixit cumpletur. Sed est intelligendum quod Auicenna signanter dixit: si habuit causas et principia propter tria, scilicet propter primas causas nisi finalem cum qua incidit earum forma, ut ponit Aueroys duodecimo Metaphisice, unde et talium cognitio per causas haberi non potest, quia causas non habent. Etiam hoc dixit propter mathematica, quorum non est nisi causa formalis ita quod eorum cognitio per causas non est. Etiam hoc dixit; nam in medicina sunt aliqua que causas non habent notas, unde et per illas cognosci non possunt, sed per effectum. Modo uoluit dicere Auicenna quod scientia rei est per causas si res illa habuit causas notas. Circa tertiam partem est intelligendum quod per scientias ueridicas possumus intelligere philosophiam naturalem quoniam in primo Phisicorum dicitur quod omnis res habet cognosci per causas; sed positio illa non est conuenien quoniam, licet hoc sit positum ibi, tamen philosophus naturalis non habet hoc declarare, ymmo hoc accipit ut notum ab alio artifice. Et ideo per scientias ueridicas debemus hic intelligere loycam et metaphisicam, ut loyca est scientia ueridica quoniam ipsa est habens modum communem sciendi ad omnes scientias, et metaphisica est ueridica quoniam ipsa realiter est communis ad omnes scientias quia considerat ens in quantum ens. Secundo est intelligendum quod Auicenna dixit causas quantum ad causas rei intrinsecas, scilicet causam materialem et formalem; per principia intelligit causas extrinsecas, scilicet efficientem et finalem. Tertio est intelligendum, ut apparet per Aristotelem primo De anima, per accidentia tam propria quam communia potest cognosci essentia rei, tamen magis per propria, et ideo dixit Auicenna: concomitantia et essentialia. Deinde cum dicit: causarum uero, in parte ista inuestigat ea que subiciuntur considerationi partis theorice medicine, scilicet causas egritudinis et sanitatis. Primo ergo ponit numerum, secundo eas declarat ibi: cause non materiales. Circa primam partem est dubitatio: Auicenna uidetur defectiuus quia obmittit una speciem cause, scilicet instrumentalem quam ponit Galienus tertio De accidenti et morbo. Dicendum quod cause quattuor sunt et causa huius est quia ex hoc dicitur aliquid causa alterius quia facit ad esse illius; aut ergo facit ad esse illius quia constituit eius esse, aut quia mouet esse ipsius. Si primo modo aut est recipiens esse et sic est materia, aut perficiens esse et sic est forma. Si secundo modo, aut mouet intentionaliter, et sic est finis, aut realiter, et tunc dupliciter, aut principaliter mouet, aut instrumentaliter; si principaliter, sic est efficiens, si instrumentaliter, sic est instrumentum, et quia instrumentum non agit nisi in uirtute efficientis, ideo instrumentalis causa ad efficientem reducitur. Secunda in quattuor, quia primo declarat que sunt cause materiales, et sic de aliis. Partes patent. Prima in duas, quia primo facit quod dictum est, secundo declarat quoddam dictum, ibi: hec uero subiecta. Circa primam partem est intelligendum quod littera illa: membra aut spiritus debet legi ut li aut teneatur copulatiue. Nam membra sola non sunt subiectum sanitatis et egritudinis nisi ut actuata sunt per spiritum. Et causa huius est quia sanitas et egritudo sunt passiones uiuentis ut uiuens est; modo membra sine spiritu uiua non sunt; ideo etc. Maior apparet in De sensu et sensato. Minor et de se nota. Etiam spiritus solus non dicitur esse subiectum sanitatis et egritudinis eo quod sanitas et egritudo sunt passiones animati; modo spiritus animatus non est eo quod anima est actus corporis organici phisici potentia uitam habentis. Membra ergo, ut actuata sunt per spiritum a corde procedentem sunt subiectum sanitatis et egritudinis. Nam non est ymaginandum sicut aliqui fatui ymaginantur quod compositio ex membro et spiritu sit sicut compositio ex domificante et serra. Comparatur enim spiritus ad membrum sicut forma et etiam sicut mouens. Talis quidem est compositio ex membro et spiritu qualis est compositio ex celo et sua Itelligentia. Intelligentia enim mouet celum et est etiam forma celi, ita etiam spiritus membro ut forma comparatur. Unde dicebat Aueroys secundo sui Colliget quod duo sunt per que fiunt operationes cordis, quorum unum est sicut materia, ut puta membrum, alterum sicut forma, ut spiritus a corde procedens. Secundo est intelligendum quod membra sunt subiectum sanitatis et egritudinis propinqum; nam illud est subiectum propinqum alicuius forme quod illi subiicitur immediate; sed membra sunt huiusmodi quia sine humoribus et ellementis; ideo etc.; sed humor est subiectum remotum quia cum medio illi subiicitur, sicut per membrum. Elementa autem sunt subiectum longinqum quia per plura media illi subiciuntur. Circa secundam partem est intelligendum quod sicut apparet ex alia scientia quando ex elementis debet fieri mixtum oportet quod ipsa agant et patiantur adinuicem. Cum autem in elementis sint duo, scilicet eorum qualitates et eoum substantie, oportet quod, cum fit mixtum, quod eorum qualitates agant et patiantur adinuicem unde remittantur remissione qua generetur ex eis una qualitas media que est mixti que per terminum motus alterationis acquiritur, cuius terminus per se debet esse complexio, per accidens autem generatio uel compositio. Etiam oportet quod eorum substantie corrumpantur, quoniam si non corrumperentur, sicut aliqui ponunt, tunc subiectum esset sine propria passione, et ex illis corruptis fiat substantia media que est mixti, que in instanti acquiritur, cuius mutationis terminus est complexio. Ita etiam eodem modo si ex elementis et humoribus debeat constitui subiectum sanitatis et egritudinis quod est membrum, oportet quod qualitates elementorum et etiam humorum remittantur et ex eis fiat qualitas media que est membrum, cuius acquisitionis terminus est complexio per alterationem illarum acquisita. Et etiam oportet quod illarum substantie corrumpantur et ex eis fit substantia media membri, cuius mutationis terminus per quam forma illa acquiritur est complexio. Modo uult dicere Auicenna quod hec duo subiecta, scilicet ellementa et humores sunt secundum compositionem secundum quod ex eorum substantiis corruptis fit substantia media membri que compositio est cum alteratione, et hoc propter remissionem qualitatum illorum subiectorum ex quibus generatur qualitas media que est membrum etc. Sed hic est dubitatio utrum humor sit causa efficiens sanitatis et egritudinis. Uidetur quod non, quia est causa materialis illarum secundum auctoritatem Auicenne infra, fen secunda, capitulo de causis dispositionum. Dicendum primo quod humor est subiectum sanitatis et egritudinis, quoniam tali forme subiicitur, saltem cum medio. Dico secundo quod est causa efficiens illarum, quia illud est causa efficiens alicuius quod aliter et aliter se habens conseruat et permutat illud; sed humor est huiusmodi, ideo etc. Aduertendum tamen propter solutionem argumenti quod, licet sit impossibile simul coincidere causam materialem rei immediate et etiam causam efficientem eo quod causa efficiens est in potentia actiua actu potentia, causa materialis autem in potentia passiua et hec non coincidant in idem, tamen possibile est causam materialem rei remotam et efficientem in idem coincidere eo quod talis causa materialis a re est actu distincta; modo eorum que sunt actu distincta, unum potest agere in aliud; unde cum humor actu sit distinctus a membro poterit in illud agere Secundo est dubitatio utrum membrum sit constituatus ex humoribus per compositionem sicut ex elementis, sicut uidetur uelle Auicenna, Et dicendum quod non; nam sic comparantur humores ad membrum sicut cibaria ad chilum et chilus ad sanguinem. Modo uidemus quod ex cibariis non constituitur chilus per compositionem sicut ex ellementis; nm sic generatur chilus ex cibo sicut unum ellementum ex alio; modo quando unum ellementum generatur ex alio ex toto corrumpitur qualitas et forma primi ellementi, sicut cum ex aere fit ignis ita etiam ex cibo fit chilus quia ex toto corrumpitur forma et qualitas cibi et inducitur noua forma, et hoc per calorem naturalem membri. Ita etiam si ex humoribus membrum componatur, non cumponitur ex illis quia qualitates illorum remittanur et fiat qualitas media membri, et etiam quia forme eorum corrumpantur et fiat forma media, sed hoc est quia humor expoliatur omnino a suis qualitatibus et a suis formis et non fiat qualitas et forma media membrorum, quia n ipso inducitur forma noua, scilicet membri, et hoc per calorem naturalem membri. Non enim humor generat carnem, sed caro carnem ex humore, et hoc per suum calorem naturalem. Deinde cum dicit: cause uero efficientes, in parte ista manifestat causas efficientes sanitatis et egritudinis. Circa quod est intelligendum quod cause conseruantiue sanitatis possunt dici cause efficientes, non quia proprie illam efficiant, sed ad illam efficiunt prohibendo eam a corrumpentibus. Et est simile sicut uidemus quod locus conseruat locatum et tamen non proprie ipsum efficit, sed efficit ad eum prohibendo ipsum a corrumpentibus Et arguitur quod sic auctoritate Auicenne infra secunda fen primo capitulo, auctoritate etiam Galieni in Tegni. Arguitur ratione: non contingit transire de extremo ad extremum nisi per medium secundum Aristotelem quinto Phisicorum; sed fit transitus de sanitate in egritudinem et e conuerso; ergo fit per medium; sed medium illud non est nisi neutralitas; ideo etc. Item, quotiens aliqua forma suscipit magis et minus potest misceri contrarie forme, et cum illi miscetur constituit formam mediam; sed sanitas suscipit magis et minus; ergo potest misceri egritudini et sic constitui forma media. Maior apparet ex quinto Phisicorum ubi ponitur quod causa susceptionis magis et minus in formis est contrarietas. Minor apparet per Aristotelem decimo Ethicorum et per Galienum primo De accidenti et morbo et primo De regimine sanitatis. In contrarium est Aueroys primo sui Colliget, et ratio sua est talis: qualis est proportio effectuum sanitatis et egritudinis adinuicem, talis est proportio sanitatis et egritudinis, sed inter effectus sanitatis et egritudinis non est medium, ergo etc. Maior nota est. Minor declaratur: nam effectus egritudinis est sensibile nocumentum operationis, sed effectus sanitatis est non sensibile nocumentum illius; sed inter sensibile nocumentum operationis et non sensibile non est dare medium; ergo etc.Obmissis aliorum opinionibus respondeo sic. Dico primo quod inter sanitatem et egritudinem quantum ad earum naturas et essentias non est aliqua dispositio media. Et ratio huius est triplex: quando aliqua se habent sicut habitus et priuatio, inter illa non est dare medium; sed sanitas est sicut habitus, egritudo sicut priuatio; ideo etc. Maior apparet per Aristotelem in quarto Metaphisice ubi ponit quod habitus et priuatio sunt sicut contradictoria subiecto in quo sunt. Minor est de se nota; nam sanitas est operationis perfectio, illius autem priuatio est egritudo. Item, que sic se habent quod unum eorum consistit in proportione, aliud uero in disproportione, inter illa non est medium; sed sanitas in proportione consistit, egritudo autem in disproportione; ideo etc. Maior apparet quia proportio consistit in puncto. Minor declaratur: nam sanitas est temperies calidorum, frigidorum, humidorum et siccorum secundum Aristotelem septimo Phisicorum et Galienum primo De accidenti; egritudo autem est eorum distemperamentum. Item, inter illa non est medium quorum esse est ad aliud; sed sanitatis et egritudinis esse est ad aliud; ideo etc. Maior apparet quia talia sunt relatiua; in relatiuis autem non est medium quia in eis non est motus nec contrarietas ut apparet per Aristotelem quinto Metaphisice. Minor declaratur: nam sanitas et egritudo dicuntur in relatione ad operationem secundum quod est perfecta uel lesa. Dico secundo quod inter sanitatem et egritudinem ut nostris sensibus offeruntur est dispositio media que dicitur neutralitas. Et ratio huius est: nam talis est poportio inter sanitatem et egritudinem hoc modo qualis est inter operationes per quas sensui offeruntur; sed inter illas est operatio media; ideo etc. Maior nota est de se. Minor declaratur; nam tales operationes sunt tres, scilicet operatio perfecta, operatio sensibilis lesa et operatio insensibilis lesa, et hec tertia est media inter illas. Ex hoc autem apparet quod neutralitas per sui essentiam sub egritudine continetur cum sit quedam lesio operationis perfecte, licet ad modum operandi ipsius qui est preseruatio et resumptio possit contineri sub sanitate. Plus enim conuenit actus ille preseruatio cum conseruatione et cum curatione. Unde et Galienus in libro De regimine sanitatis determinans de conseruatione determinat etiam de preseruatione. Ex hiis omnibus que dicta sunt apparet tertio quod philosophus naturalis non habet ponere neutralitatem et hoc ideo quia sanitatem et egritudinem considerat quantum ad earum essentiam et naturam, medicus autem habet ipsam ponere cum ipsas consideret ut sensibus nostris offeruntur. Etiam per aliud, quia medicus habet ponere illam dispositionem que diuersificat actum eo quod medicus est artifex operatiuus; sed neutralitas diuersificat actum medici; nam neutro desidentie debetur preseruatio et neutro conualescentie debetur resumptio. Et hec est expresse sententia Galieni in Tegni, in illo capitulo: diuidetur autem totius sanitatis latitudo Sed tu dices: non uidetur quod medicus debeat ponere neutralitatem quia medicus non debet ponere illam dispositionem que est insensibilis, eo quod medicinalis speculatio non transcendit sensum; sed neutralitas est huiusmodi; nam ipsa est insensibilis lesio operationis; ideo etc. Ad hoc potest responderi tripliciter. Primo sic: nam aliquid dicitur esse insensibile dupliciter: uno modo quia nullo modo sentitur, alio modo quia cum difficultate sentitur. Modo illud quod est insensibile secundo modo potest considerare medicus, et ut sic neutralitas est insensibilis. Secundo potest responderi quod actus alicuius dispositionis est insensibilis dupliciter: uno modo apud medicum, et sic neutralitas est insensibilis; alio modo apud infirmum, et sic est sensibilis. Tertio modo sic: aliquid est sensibile dupliciter: uno modo per se, alio modo per accidens quia per sui signa et accidentia; modo, licet neutralitas non sit sensibilis primo modo est tamen sensibilis secundo modo. Secundo potest responderi quod actus alicuius dispositionis est insensibilis dupliciter: uno modo apud medicum, et sic neutralitas est insensibilis; alio modo apud infirmum, et sic est sensibilis. Tertio modo sic: aliquid est sensibile dupliciter: uno modo per se, alio modo per accidens quia per sui signa et accidentia; modo, licet neutralitas non sit sensibilis primo modo, et tamen sensibilis secundo. Ex hiis patet solutio ad auctoritatem Auicenne et Galieni, quia ipsi sanitatem et egritudinem considerant secundum quod sensibus offeruntur. Ad rationes: ad primam, cum dicitur: non contingit transire de extremo ad extremum nisi per medium, respondent aliqui quod uerum est per medium motus uel per medium rei; et cum dicitur quod a sanitate etc. concedunt, unde concludunt quod inter sanitatem et egritudinem bene est medium motus sed non rei. Sed solutio istorum non ualet quia ego ponam quod motus ille terminetur in medio sui et cum in medio eius forme sint permixte secundum eos, erit tunc forma media permixta ex sanitate et egritudine, quod est contra eos. Et ideo dico aliter, quod in aliqua forma esse motum potest dupliciter intelligi: uno modo quod sit terminus motus per ipsum acquisitus et ut sic in sanitate non est motus neque in egritudine, cum earum non sit motus sed transmutatio in instanti enim; in ista enim sicut quis egreditur sanitatem ingreditur egritudinem et e conuerso, et non permiscentur ille ad inuicem sicut quidam opinantur eo quod sanitas in proportione consistit, egritudo autem in disproportione; proportio autem et disproportio numquam adinuicem permiscentur. Alio modo potest intelligi quod in forma sit motus et per consequens suscipiat magis et minus, quia motus est in eo in quo fundatur susceptio magis et minus et ut sic in sanitate est susceptio magis et minus; nam sanitas cumsistit in cumplexione calidorum, frigidorum, humidorum et siccorum que quidem suscipiunt magis et minus et habent motum. Nam etsi sanitas consisitit in proportione illorum, tamen proportio illa habet multam latitudinem quam si contingat transgredi, statim acquiritur egritudo, et eodem modo accidit de egritudine. Et ideo Galienus hoc aduertens in primo De regimine sanitatis dixit quod tot sunt modi sanitatis quot sunt modi complexionis. Si igitur transitus fiat de sanitate in egritudinem hoc non contingit quia forme ille adinuicem permisceantur, sed illud contingit ratione eorum in quibus sanitas et egritudo fundantur que suscipiunt magis et minus et etiam in eis est motus. Et propterea qui dicunt quod sanitas, prout est complexio suscipit magis et minus, in relatione ad operationem autem non, non bene dicunt, quoniam etiam in relatione ad operationem suscipit magis et minus secundum quod maior uel minor est perfectio in operationibus. Ita uidetur ponere Aristoteles in decimo Ethicorum. Per hoc etiam apparet solutio ad rationem secundam, quia si sanitas suscipiat magis et minus, hoc non est quia admisceantur forme contrarie, sed eo modo quo dictum est. In parte precedenti Auicenna ostendit que sint cause materiales et etiam efficientes sanitatis et egritudinis. Modo in parte ista ostendit que sint cause formales. Circa quam est intelligendum quod ex dictis Auicenne habemus quod duplex est causa sanitatis et egritudinis, una principalis sicut uirtus; nam uirtus principaliter est operandi principium; altera est instrumentalis sicut complexio et compositio. Ista enim sunt instrumentum quo uirtus operatur. Nam ipsa complexio est instrumentum quo uirtus operatur absolute, sed compositio est instrumentum quo uirtus operatur taliter et taliter. Sed tu dices: Auicenna uidetur defectiuus quia obmisit quamdam aliam causam formalem, puta unitatem. Dicendum quod non posuit quia eam ponere non debuit. Nam ipsa non est instrumentum quo uirtus operatur, sed magis est id sine quo uirtus operari non potest. Secundo est dubitatio: Auicenna dicit quod uirtutes eueniunt post complexiones; sed contra, quia complexio est forma accidentalis, uirtus anime substantialis; modo forma accidentalis substantialem sequitur. Circa quod est aduertendum quod in animali est duplex forma, una est que debetur ei ut mixtum et per istam, ut mixtum est, et potest suas operationes agere, et ideo uidemus quod inanimata per illam operantur; alia est forma que debetur ei ut est animatum et ista est anima siue uirtus, et hec quidem non debetur ei ut mixtum, quia ipsa neque est qualitas media quia illa est complexio neque qualitates extreme quia ille sunt infinite potentie. Et licet ista sit forma animati ut animatum est, tamen cum complexione operatur, unde dicebat Aristoteles in secundo De anima quod calidum quod operatur in nobis non est calidum ignis, sed calidum anime. Tertio est dubitatio: Auicenna ponit quod complexio et uirtus sunt causa formalis sanitatis et egritudinis, sed contra uidetur quod sint causa efficiens. Dicendum quod uirtus et complexio cause sunt formales sanitatis et egritudinis, ut declaratum est. Possunt etiam dici cause efficientes in quantum sunt id quo cause efficientes sanitatis et egritudinis conseruant et permutant; nam cibi et potus, medicine et similia non possunt esse cause conseruantes et permutantes sanitatem et egritudinem nisi primo permutentur a corporibus nostris et hoc fiet per complexionem et uirtutem que est in eis. Unde quia complexio et uirtus non sunt cause efficientes sanitatis et egritudinis immediate, ideo pro tanto Auicenna eas non numerauit supra inter causas efficientes sanitatis et egritudinis Deinde cum dicit: finales uero cause In parte ista ponit causas finales sanitatis et egritudinis, Et primo facit hoc, secundo remouet aliquam dubitationem. Secunda ibi: et in scientia. Circa primam est intelligendum quod pro tanto operationes sunt cause finales sanitatis et egritudinis quoniam non querimus sanitatem propter sanitatem, sed propter operationes. Dubitatio quam remouet est ista: cum operationes sint cause finales sanitatis et egritudinis, uirtutes autem formales, spiritus uero materiales, non uidetur quod debeant poni in doctrina una simul, sicut tu ponis infra. Soluit et apparet; ratio autem eius quod dicit est: nam cum uirtus per operationem cognoscatur et e conuerso, et spiritus instrumentum sit quo uirtus operatur, oportet omnia ista in una poni doctrina. In parte ista Auicenna inuestigat ea que subiciuntur considerationi partis practice medicine, et primo proponit, secundo declarat ibi: huius quidem causa. Aduertendum circa primam partem quod Auicenna practicam uocat perfectionem theorice eo quod practica est finis theorice et finis est perfectio eorum que sunt ad finem. Circa secundam partem est intelligendum quod Auicenna signanter dixit: regimen. Nam cibus et potus, aer et similia possunt considerari dupliciter: uno modo quantum ad modum regiminis, et ut sic pertinent ad partem practicam medicine, alio modo ut sunt permutantes et conseruantes sanitatem et egritudinem, et ut sic pertinent ad partem theoricam. Et ideo Auicenna supra ut sic considerando reponebat inter causas efficientes sanitatis et egritudinis. Deinde cum dicit: et postquam, in parte ista colligit numerum eorum que pertinent ad partem theoricam et practicam. Deinde cum dicit: harum autem rerum, in parte ista ostendit modum procedendi eorum que pertinent ad partem theoricam et etiam practicam. Et primo facit hoc in generali, secundo in speciali, tertio remouet quandam dubitationem. Secunda ibi: que ergo. Tercia ibi: Galienus namque. Secunda in duas quia primo ostendit ea que medicus debet supponere ut nota, secundo ea que debet declarare. Secunda ibi: est autem de quibus. Prima in tres quia primo illa proponit, secundo ostendit causam quare debet illa supponere, tertio illa enumerat. Secunda ibi: scientiarum. Tertia ibi: eius uero. Secunda in duas quia primo hoc declarat ratione ostensiua, secundo ratione deducente ad impossibile. Secunda ibi: quoque. Circa primam partem est dubitatio quia Auicenna uidetur ponere quod medicina subalternatur scientie naturali,. Sed contra, quia ars factiua non subalternatur scientie speculatiue. Dicendum quod falsum est, nam ars machinatiua subalternatur geometrie ut apparet primo Posteriorum et tamen machinatiua est factiua et geometria est speculatiua. Aliud quod in lectione dicitur notum est de se et ideo expositione non indiget Et arguitur primo quod non sint causa materialis, quia materia et efficiens non coincidunt; sed humores sunt causa efficiens; ideo etc. Maior apparet per Aristotelem in secundo Phisicorum. Minor apparet per Auicennam infra fen secunda capitulo de causis dispositionum. Item, illud dicitur causa efficiens alicuius quod aliter et aliter se habens est permutans illud; humores sunt huiusmodi, ideo etc. Maior nota est. Minor apparet: humores enim in proportione existentes sanitatem conseruant, in disproportione uero illam permutant. Item arguitur, quod si humores sint causa materialis sanitatis et egritudinis, sunt causa materialis propinqua quia illud dicitur causa materialis egritudinis propinqua penes quod distinguuntur genera alicuius egritudinis et hoc distinctione que est per materiam; sed humores sunt huiusmodi; ideo etc. Maior uidetur esse nota. Minor declaratur: nam genera febris tria distinguuntur quantum ad unum genus penes humores, quia genus febris putride ut ponit Galienus in primo De febribus. Et ulterius cum illud quod est causa materialis egritudinis sit causa materialis propinqua sanitatis ideo etc. In contrarium utriusque est Auicenna in precedenti lectione. Ad istam questionem ego dico primo quod humor est causa materialis remota sanitatis et egritudinis, quia illud est causa materialis remota alicuius forme quod illi subiicitur per medium; sed humor est huiusmodi quia per membrum sanitati et egritudini subiicitur; ideo etc. Dico secundo quod humor est causa efficiens sanitatis et egritudinis quia illud potest esse causa efficiens alicuius quod est actu distincum ab illo et habens contrarietatem est sic permutat sanitatem aliquando per conueniens et sic eam conseruat; ideo etc. Sed est aduertendum primo quia licet sit impossibile aliquid respectu eiusdem causam efficientem esse et causam materialem propinquam et remotam eo quod efficiens est in actu et materia in potentia et idem respectu eiusdem simul non possint esse in actu et in potentia, tamen possibile est causam efficientem alicuius et materialem remotam coincidere quoniam causa materialis remota alicuius potest distincta esse in actu. Secundo est aduertendum quod licet humores sint causa materialis remota membrorum tamen non debent comparari ad ipsa sicut ellementa sicut uidetur ymaginari Auicenna. Unde aduertendum quod aliquid dicitur ellementum et aliquid materia remota et aliquid materia propinqua, et omnia ista conueniunt quoniam ipsa subiectum sunt eius cuius sunt. Est autem differentia: nam ex hoc aliquid dicitur esse ellementum quia est indeterminate forme. Nullum enim ellementum est determinate forme misti. Eciam sic se habet ellementum quod in ellemento quod ex ipso generatur solum est in potentia pura, sicut si ex aqua generetur ignis aqua est in ipso solum in potentia pura. Sed illud quod est materia remota alicuius in eo in quo est non est in potentia pura sed est in potentia quodammodo actualiter, sicut uerbi gratia uidemus quod sanguis menstruus qui est materia propinqua humani corporis est quodammodo actualiter in humano corpore post factum esse, cuius signum est quia uidemus corpus humanum disponi dispositione ipsius secundum quod est calidus uel frigidus. Et hoc etiam modo uidemus quod ellementa quia sunt materia remota misti, quod in misto sunt quodammodo actualiter, unde qualitates eorum uidemus quodammodo reseruari in misto; sic enim sunt in misto sicut anima determinans de gradu in formis. Hoc manifestatur in figuris et numeris. Etiam, illud quod est materia remota est determinate forme, sicut apparet in chilo, quia est materia remota sanguinis. Illud autem quod est materia propinqua actu differt a remota quia illud numquam est actu distinctum ab eo cuius est materia, sed materia remota sic. Etiam quia ipsum post factum esse est in eo cuius est totaliter secundum actum, non autem materia remota. Differt etiam ab eo quod est ellementum, quia ellementa sunt aliqua plura actu distincta que si adinuicem commisceantur fit per eorum actionem et passionem forma media. Tunc arguo sic: si humores comparentur ad membra sicut ad ellementa, oporteret quod ipsi essent actu distincti et ex eis generaretur una forma media que susciperet formam hominis. Hoc autem est falsum. Sed tu dices: ymmo, hoc uidetur uerum; possibile enim est quod humores quattuor sint actu distincti et ex eis generetur forma una media, puta sanguis, qui quidem poterit suscipere formam membri. Dicendum quod hoc non est possibile; nam cum humores distincti sint in epate, si ex eis generaretur una aliqua forma media, oporteret quod esset in corpore aliud membrum sanguificum ab epate, quod est falsum. Etiam, illa comparantur ad aliquid sicut elementum in que illud potest resolui, sicut caro que in ignem resolui potest et alia elementa ex quibus constituitur; modo membrum in humorem non resoluitur. Sed tu dices statim: maior predicte rationis non uidetur uera quia animal resoluitur in membra et spiritus ut apparet in cadauere et tamen membra et spiritus non sunt elementa animalis. Dicendum quod sine dubio habet uerum, et tamen plud adhuc requiritur ad hoc quod aliquid sit aletrius elementum; oportet enim elementa esse actu distinct primo per se et posteac ex eis consequi forma media; modo humores in corpore non sunt actu distincti, sed ex eis fit unum sicut ex sero, butiriositate et caseitate fit unum, uidelicet lac, secundum Galienum secundo Elementorum. Sed contra dicet aliquis: nam humores apparent actu distincti in scutella quando a corpore egrediuntur. Dicendum quod tunc humores sunt iam corrupti; non sunt enim amplius in potentia generatiua sed corruptiua, unde non posset ex eis amplius membrum generari, sicut possibile est ex elementis ex membro resolutis membrum aliud generari Ad rationes: materia et efficiens etc., uerum est materia propinqua sed non remota; modo talis est humor. Ad secundam apparet solutio quoniam etiam humor potest esse causa efficiens sanitatis et egritudinis, ut uisum est. Ad tertiam: illud est causa materialis propinqua etc., concedatur. Ad minorem, falsum est. Ad probationem dicendum quod febris ipsa est passio cordis ut uult Aueroys tertio Coliget et Auicenna quarto Canone, et ipsum est materia illius, non autem humor neque spiritus quoniam egritudo passio est uiuentis et animati, spiritus autem et humor animati non sunt; tamen licet febris sit principaliter passio cordis, tamen caliditas extranea ex qua potest causari, dependet aliquotiens non ex substantia membrali cordis sed ab humore et spiritu in eo contentis. Unde si genera febris materialiter distinguantur penes humores et spiritus hoc non est quia illi sint materia in qua est febris, sed quia extranea caliditas que est causa febris ab illis est dependens materialiter, large sumendo materiam. Postquam Auicenna in prima doctrina determinauit res subiectas medicine, in parte ista que est doctrina secunda determinat de ellementis; fuit autem de eis necessarium determinare quoniam ipsa sunt causa materialis prima corporis humani. De ipsis autem determinat duo, scilicet quod quid est, scilicet diffinitionem eorum et eorum numerum et iuuamenta. Primo ergo diffinit ipsa elementa. secundo obmittit de eis etiam exequendo. Secunda ibi: medicus. Circa primam partem est intelligendum quod hec diffinitio est primo bene assignata, quia ipsa perfecte indicat essentiam diffiniti Explicat enim omnia que requiruntur ad hoc ut aliquid sit ellementum. Unde sciendum quod Aristoteles quinto Metaphisice diffinit ellementum diffinitione que huic concordat in qua explicantur omnia que requiruntur ad essentiam ellementi, que est talis: elementum est id ex quo res componitur primo inexistente indiuisibili specie in aliam speciem. Primo requiritur quod sit illud ex quo aliud componitur; nam plura oportuit esse elementa ut ex eis adinuicem mixtis mixtum componeretur. Secundo requiritur ut sit illud ex quo res primo componitur, sicut uerbi gratia dicimus quod littere ad dictionem sunt ellementa quia ex eis dictio primo componitur; ipse enim littere sillabam primo constituunt, sillaba uero dictionem. Et ista duo tetigit cum dixit quod erat id ex quo res componitur primo. Requiritur tertio ad hoc ut aliquid sit elementum ut ipsum maneat in eo quod ex ipso componitur. Unde aduertendum quod aliquid dicitur manere in aliquo tripliciter: uno modo sub propria forma sicut dicimus quod lapides manent in pariete sub propria forma; secundo modo dicitur aliquid esse in alio in pura potentia, sicut unum ellementum est in alio quod ex ipso generatur; tertio modo dicitur aliquid esse in alio modo medio quia non in pura potentia nec in propria forma, sed medium uidetur inter illa sicut dicimus quod sonus littere manet in sono sillabe et duo trianguli in quadrangolo. Nam duo trianguli in quadrangolo non sunt in propria forma, quia tunc essent due figure distincte in ipso, neque sunt in pura potentia quia tunc essent omnes linee corrupte in quadrangolo. Et isto modo manent ellementa in misto. Et hoc tertium quod requiritur ad hoc ut aliquid sit ellementum, tangit Aristoteles cum dicit: inexistente, id est manente. Quarto requiritur ad hoc ut aliquid sit ellementum quod non resoluatur in aliud quod sit habens determinatam formam: nam si posset in illud resolui, tunc ex eis non componeretur res primo, quod est contra secundam conditionem iam dictam. Unde si ellementa resoluantur non resoluuntur nisi in materiam et formam, que duo, etiam principia sint, non tamen sunt ellementa cum ipsa non habeant esse in actu. Modo Auicenna in hac sua diffinitione tangit omnia ista quattuor que requiruntu ad hoc ut aliquid sit ellementum: primum tangit cum dicit: et sunt partes corporis humani et aliorum: tangit secundum cum dicit: prime. Sed quartum tangit cum dicit: que in corpora diuersarum formarum etc.; sed tertium tangit cum dicit: ex quorum commixtione etc. Secundo hec diffinitio est bene assignata quia per ipsam ellementa distinguuntur ab aliis; nam per hoc quod sunt corpora distinguuntur a materia et forma que corpora non sunt, et etiam a complexionibus et uirtutibus que, licet sint res naturales sicut ellementa, ipsa tamen corpora non sunt. Debet tamen addi ad istud genus diffinitionis hoc quod est simplicia. Aliter enim ista diffinitio non esset data penes genus propinquum, sed penes genus remotum. Per hoc quod dicitur: partes humani corporis, per hoc quod dicitur prime separantur ellementa ab humoribus et membris et spiritibus que non sunt prime partes humani corporis. Per hoc quod dicit: aliorum, ostendit quod ellementa non solum sunt partes humani corporis, sed etiam constituentes alia entia. Per hoc quod dicit: que in corpora, distinguuntur ellementa a partibus humani corporis que diuidi possunt in corpora habentia diuersas formas, sicut sunt humores et membra; am ipsa diuidi possunt in corpora habentia diuersas formas. Per hoc quod dicitur: ex quorum commistione ostendit modum per quem ellementa sunt materia humani corporis et aliorum, quia per commistionem eorum adinuicem. Per hoc quod dicit: diuerse species etc. ostendit finem ellementorum Secunda pars diuiditur in duas, quia primo enumerat ipsa ellementa, secundo de eis enumeratis exequitur. Secunda ibi: terra Circa primam partem est aduertendum quod sufficientia elementorum consueuit dupliciter assignari, uno modo ex parte qualitatum que sunt principium motus localis in eis, scilicet grauitatis et leuitatis; in ellementis enim ipsis est duplex motus localis, cilicet circularis et rectus, et motus rectus aut est sursum aut deorsum. Si sursum aut est absolute et simpliciter, et sic est motus ignis, aut non et sic est motus aeris. Si deorsum aut absolute, et sic est motus terre, aut non et sic est motus aque. Si autem est motus circularis, sic est corpus celeste, quod licet cum ellementis conueniat quia est corpus simplex, tamen ab eis est differens quoniam ellementa ipsa in materia communicant quia sunt contraria eo quod motus locales habent contrarios et contraria in materia communicant; modo corpus celestis non potest cum eis communicare in materia cum ipsius non sit materia. Alio modo consueuit assignari eorum sufficientia ex parte qualitatum que sunt principia motus alterationis in eis. Unde est sciendum quod ellementa adinuicem habuerunt duplicem contrarietatem qualitatum, scilicet actiuarum et passiuarum. Et fuit hoc necessarium; nam si ellementa habuissent solum unam illarum contrarietatum non posset unum ellementum pati a quolibet, unde si ignis esset solum calidus, pateretur quidem ab aqua et terra non tamen ab aere, et si esset siccus tantum pateretur ab aere, non autem ab aliis, et sic de aliis ellementis: et quia oportebat in constitutione misti quod quodlobet ellementum pateretur a quolibet et e conuerso, ideo necessarium fuit ellementa habere duas contrarietates qualitatum, scilicet actiuarum et passiuarum. Aut ergo in ellementis parincipaliter qualitas est actiua uel passiua. Si actiua uel est caliditas et sic est ignis, uel frigiditas et sic est aqua; si passiua, aut est humiditas, et sic est aer, aut siccitas, et sic est terra. Secunda diuiditur quia primo determinat de ellementis absolute, secundo comparatiue. Secunda ibi: tunc autem. Prima in duas quia primo determinat de ellementis grauibus, secundo de leuibus ibi: aer. Prima in duas, quia primo exequitur de ellemento quod est absolute graue, secundo de eo quod non est absolute graue. Secunda ibi: aqua. Prima in tres, quia primo notificat terram per qualitates que sunt principia motus localis in ea; secundo per qualitates que sun principium motus alterationis in ea: tertio per sui finem. Secunda ibi: cuius quidem est. Tertia ibi: eius non etc. Circa primam partem est intelligendum quod triplex est locus ipsius terre: unus est quem ipsa circumdat et istud est punctum indiuisibile quod est in centro celi cui respondet punctum indiuisibile quod est in centro terre. Alius est locus in quo existit et iste locus est equale spatium quod est in centro mundi in quo terra existit. Alius est locus qui eam continet, sicut aqua; ipsa enim est locus circumdans terram secundum partem ipsius concauam. Et per istum possunt solui multe alie dubitationes. Secundo est intelligendum quod terra naturaliter manet quieta. Nam, ut apparet per Aristotelem secundo Celi et mundi et in libro De motibus animalium, sicut quies perfectio est terre, sic motus perfectio est aliorum ellementorum. Unde Ar. in libro De motibus animalium ponit quod fortior est terra in quiescendo quam Deus in mouendo; nam cum motus celi sit motus circularis et in omni motu circulari sit necessarium in medio eius esse aliquid fixum oportuit in medio celi esse aliquid fixum circa quod esset motus eius circularis et ista est terra. Modo si Deus esset fortior in mouendo quam fixum illud in quiescendo tunc moueretur simul illud fixum cum celo et sic moueretur celum cum illo de uno loco ad alium, quod est impossibile. quia extra celum nichil est. Secundo est intelligendum quod non debet intelligi quod cum terra mouetur ad suum locum quod motus ille sit proprie naturalis quia iam dictum est quod quies per se debetur terre, sed dicitur naturalis ratione finis, uel quia fit a natura uniuersali, ut puta a grauitate. Tercio est intelligendum quod grauitas est naturalis ipsius terre, quia ut apparet secundo Phisicorum, natura est principium motus et quietis eius in quo est; sed grauitas terre est principium et causa quietis ipsius; ideo etc. Quod dicitur in secunda parte notum est. Circa tertiam partem est intelligendum quod terra ipsa in generatis facit ad retentionem. Nam ut apparet per Aristotelem. quarto Methaurorum hec est differentia inter siccum terreum et siccum igneum quoniam siccum ignum appetit remoueri a medio, terreum autem non, unde siccum terreum causa est retentionis omnium ellementorum in generation misti, et propterea in mistis plus est de terra in quanto quam de aliquo alio ellemento. Sed tu dices: non uidetur quod terra faciat ad retentionem quoniam suum siccum est siccum dispartibile; modo, illud quod facit ad retentionem alterius debet habere siccum continuum indispartibile, ideo etc. Dicendum quod licet siccum terreum sit dispartibile, tamen per admixtionem aque fit continuum, unde quando aqua et terra adinuicem miscentur terra recipit continuitatem in partibus, aqua autem a terra recipit fixionem et retentionem. Dixit ulterius Auicenna significans propter formas inanimatorum et formas propter formas subtantiales animatorum. Deinde cum dicit: aqua autem, in parte ista exequitur de aqua, et primo eam notificat per qualitates que sunt principium motus localis in ea; secundo per qualitates que sunt principium alterationis; tertio per sui finem. Secunda ibi: que frigida est. Tertia ibi: cuius esse est in generatis. Circa primam partem est dubitatio: Auicenna ponit quod aqua sit circumdans terram et sit illius locus. Sed contra, quia si ita esset tunc nulla pars terre esset discooperta aqua; sed consequens est falsum ad sensum; ideo etc. Preterea uidemus quod si fit fouea aliqua in terra apparebit aqua circumdata terra et tamen motus illius aque est naturalis. In contrarium est Auicenna hic et Aristoteles. primo Celi et mundi et breuiter omnes loquentes de hac materia. Ad cuius euidentiam est sciendum quod de hac materia sunt diuerse opiniones, tamen omnes conueniunt in fine, scilicet quod aqua sit locus terre, sed dando modum de hoc multum differunt. Campanus enim ponit primo quod aqua erat considerabilis dupliciter, uno modo quantum ad naturam eius particularem et sic ipsa est locus terre et eam circumdans, alio modo quantum ad naturam uniuersalem, et ut sic eam non est circumdans Nam ellementa non erant facta propter se sed propter mixta, et maxime perfecta que sunt animalia, et ideo fuit necessarium ut ipsa tali ordine situarentur quod nichil quod ex eis esset quod impediret salutem animalium; modo si aqua esset circumdans terram esset tota terra cohoperta aqua et sic non possent animalia respirare. Unde natura uniuersalis hoc aduertens taliter ordinauit ut aqua non esset terram circumdans. Et in hoc secum concordo: tamen in dando modum quomodo quedam pars terre sit discohoperta aqua, quedam cohoperta ab ea differo. Arguit ergo primo quod nulla pars terre sit aqua discohoperta dicens sic: quanto aliquid magis existit in medio terre tanto magis est remotum a celo et quanto magis remouetur a medio illo et uadit uersus celum tanto est propinquius celo. Hoc manifeste apparet inspicienti circulum in cuius medio sit punctus. Modo quanto aliquid dicitur esse magis remotum a celo tanto est magis deorsum, et quanto illi propinquius tanto magis sursum. Et ulterius cum aqua que existit in parte terre pars terre i.m. que est aqua discooperta sit a celo remotior, illa autem que est in parte terre cooperta sit propinquior ipsi celo quia magis uadit uersus ipsum, ideo prima aqua est magis deorsum, secunda autem magis sursum. Modo cum de natura grauis sit descendere deorsum, aqua illa descendet in parte terre que est aqua discooperta, quia est illa inferior, et sic nulla pars terre erit aqua discooperta, sed tota cooperta. Respondet ad hoc et dicit quod aqua illa non descendit quia est excentrica. Iuxta quod est sciendum quod ipse ymaginatus fuit quod aliud esset centrum terre et aliud centrum aque, et dicebat quod centrum aque proportionabatur centro solis, unde si aqua illa non descendebat hoc erat quia detinebatur motu solis, ut uerbi gratia in hoc circulo ponamus quod primum punctum superius positum sit centrum aque et inferius positum sit centrum terre; modo cum inter duas circumferentias circulorum sit aqua que detinetur ibi motu solis et inter circumferencias inferiores circuli terre et aque sit aqua que est in parte terre discooperta, modo dicebat quod aqua posita inter i. m.superiores circumferentias circulorum non respondebat ad partem terre ubi est aqua posita inter circumferentias inferiores circuli terre et circuli aque eo quod ibi detinebatur motu solis et ideo poterat pro tanto una pars terre discooperta aqua. Sed id quod dicit Campanus, licet fuerit magnus mathematicus non est bene dictum, primo quia sicut ponit Aristoteles, et in hoc concordant omnes astrologi, spera octaua coecentrica est et ideo oportet omnem aliam speram esse illi coecentricam, habentem cum illa idem punctum centrale. Iam si non essent illi coecentricales tunc esset dare uacuum, saltem in ea parte in qua non essent illi coecentrice; modo hoc est impossibile; ideo etc. Et ideo Campanus quia non posuit speram aque et etiam terre esse coecentricales octaue spere, id male posuit. Preterea queram de illa aqua que superius detinetur inter duas circumferentias superiores circuli aque et circuli terre, utrum ibi detineatur secundum naturam uel non. Si detinetur ibi secundum naturam, tunc cum aqua que inter inferiores circumferentias circuli terre et circuli aque sit propinquior coecentrice et sic magis deorsum, illa autem que est inter superiores circumferentias circuli aque et circuli terre sit remotior a centro terre et sic minus deorsum, sequeretur quod partes aque non sint homogenee et equales, sed aliqua magis grauis, ut illa que est inferius propinqua centro terre, et altera minus grauis, ut illa que est a centro illo remota. Hoc autem est falsum; ideo etc. Si autem detinetur preter naturam, cum mundus sit eternus secundum intentionem Aristotelis sequetur aliquod uiolentum esse perpetuum, quod improbatum est in primo Celi et mundi; ideo etc. Et ideo do alium modum quomodo aliqua pars terre possit esse discooperta aqua. Unde aduertendum quod natura uniuersalis ipsa in ordinando uniuersum omisit impossibilia et fecit quod melius possibile erat. Unde ponendo duas speras terre et aque impossibile erat animalia saluari in eorum respiratione, et propter illa principaliter facta erant ellementa, ideo natura simul construxit speram terre et aque, ex eis unam constituens, ita quod in terra ordinauit uacuitates in quibus aqua continebatur, unde et mare oceanum partes habet terre eum circundantes in quibus continetur; tamen homines ad illa peruenire non possunt propter illud quod euntes per ipsum amittunt polum qui est citra lineam equinoctialem unde nesciunt amplius quo uadant, ita quod credo quod ultra mare oceanum sit locus habitabilis. Ista autem spera terre et aque simul constituta ad unam peruenit superficiem coecentrica existens octaue spere. Ad rationes: ad primam dicendum quod potest esse aliqua pars terre discooperta aqua, ut uisum est. Ad secundam dicendum quod motus ille aque non est quod sit proprius aque, sed potest dici naturalis a natura factus. Fit enim propter fugam uacui In parte precedenti Auicenna notificauit aquam per naturam que est principium motus localis in ea: modo in hac parte notificat eam per qualitatem que est principium motus alterationis in ea, Circa quam est intelligendum quod aliqui ponunt quod Auicenna ibi: et ipsa quidem, ponat iuuamenta aque in generatis. Hoc autem est falsum, quia cum Auicenna ponat statim ea ibi: cuius quidem, sequeretur quod esset nugatio in dictis Auicenne. Et ideo dico quod aliud est quod intendit ibi Auicenna, et est: nam cum in aqua sit duplex qualitas, una actiua, scilicet frigiditas, et una passiua, scilicet humiditas, uult ipse ostendere quod aqua per sui qualitatem passiuam magis agat quam per sui qualitatem actiuam. Ipsa quidem per sui humiditatem apta nata est recipere omnes figuras et formas, et spargi et extendi ita quod si admisceatur sicco terreo terminabitur humiditas illa et formas et figuras receptas conseruabit. Unde sciendum quod duplex est humidum, unum aereum quod corpulentum non est nec fixum et istud si admisceatur sicco terreo statim petit locum extrinsecum; aliud est humidum aqueum quod corpulentum est et fixum, et istud si admisceatur sicco terreo non propterea peti locum extrinsecum sed stat cum ipso in medio et et ipsum cuntinuans et illud dat ipsi ut cumseruet receptas formas et ipsum terminat. Et ideo dicebat Aristoteles. in secundo De generatione et corruptione quod humidum aqueum est bene terminabile, sed siccum cuntinuans est bene terminans. Et ex hoc apparet quod cum humiditas aque sit magis corpulenta et magis fundata in materia dempsa est sensibilior humiditate aeris. Nam quanto aliqua qualitas fundata est in materia magis dempsa est magis sensibilis; aqua autem per sui frigiditatem nichil operatur nisi quod contemperans est calidum ipsum ignis actiuum ut suas possit operationes perficere, unde frigidum operationes nature non ingreditur nisi per accidens et sicut contemperans. Et ideo uidemus quod Auicenna ex parte frigiditatis non ponit aquam aliquid operari. Secundo est intelligendum quod ex dictis Auicenne possumus accipere quod cum qualitas passiua sit duplex, scilicet humiditas et siccitas, principaliter et primo humiditas est passiua; nam ipsa omnium est receptiua, recipi autem est quoddam pati. Sed siccitas est solum sicut cuntemperans humiditatem ut illa possit formas receptas conseruare. Deinde cum dicit: cuius esse, in parte ista notificat aquam per sui finem et iuuamenta. Iuxta quam est sciendum quod aqua licet temperet et figuret hoc facit solum passiue et materialiter, sed actiue hoc facit calidum ignis. Nam tale calidum per formam receptam a corpore celesti illa actiue operatur Deinde cum dicit: aer. Postquam Auicenna determinauit de ellementis grauibus in ista parte determinat de leuibus, et primo de eo quod non est absolute leue, secundo de eo quod est absolute leue. Secunda ibi: ignis. Prima in duas quia primo notificat aerem per naturam que est principium motus localis in eo et etiam alterationis, secundo per sui iuuamenta. Secunda ibi: cuius quidem. Circa primam partem est dubitatio. Auicenna ponit quod aer ipse sit calidus; sed contra, quia tunc appareret nobis talis ad sensum; modo manifeste apparet nobis frigidum. Item locus conseruat suum locatum; sed aer est locus nostrorum corporum; ergo debet illa conseruare; ergo erit qualitatis temperate. Item, quod est perpetue frigiditatis non est calidum; sed aer est perpetue frigiditatis, saltem ille qui est in media regione aeris secundum Aristotelem. in primo Methaurorum. In contrarium est Auicenna. Ad hoc dicendum est quod aer est calidus. Nam si in propria 4ub natura nobis approximatus fuerit manifeste calidus apparebit. Et est humidum in supremo quia humiditatem in supremo contingit attribuere alicui ellementorum; sed non igni neque terre neque aque. Relinquitur ergo quod aeri. Sed aduertendum quod duplex est frigiditas; una est naturalis et ista numquam in aere reperitur; alia est frigiditas aduentitia et extranea magis et ista in aere reperiri potest hoc modo: nam aer hic inferior caliditatem recipit a sole et a stellis propter reuerberationes radiorum quia ab illis perueniunt ad centrum, qui etiam radii reflexi non potentes peruenire ad regionem media aeris, contingit quod in regione illa est perpetua frigiditas. Etiam quia tales radii uapores terre et aque ad regionem illam eleuare faciunt et ibi existentes in eorum naturam propriam conuertuntur, ut alibi declaratum est, et quia terra et aqua naturaliter sunt frigide, ergo etc. Ad rationes. Ad primam: si aer etc. possumus ad hoc respondere dupliciter; primo modo quod aer hic existens non est in propria natura, sed ei sunt admixti uapores terrei et aquei; alio modo quod aer iste bene est calidus, tamen quia nobis consuetus est et totaliter suam caliditatem nobis impressit, sua caliditas nobis non apparet. Ad secundam dicendum eodem modo; conseruat enim nostra corpora quia illis consuetus est factus. Ad tertiam apparet solutio ex dictis. Circa secundam partem est intelligendum quod aer in generatis prestat iuuamentum ut rarificentur. Nam ipse est causa ut humidum aqueum penetret in omnem partem ipsius terrei sicci et perfecte cum illo misceatur. Et propterea plante in quibus est plus de aereitate et de uentuositate quia in eis humidum aqueum perfecte cum sicco terreo permiscetur plus aliis uiuunt, ut amigdalus et similia. Idem etiam contingit in animalibus. Iuuat etiam aer ut subtilientur propter subtilitatem sue substantie et alleuiantur etiam per id quod habent de leuitate. Et ideo uidemus animalia que plus de aere participant leuiora esse sicut aues Deinde cum dicit: ignis, in parte ista determinat de ellemento quod est absolute leue. Circa quam est intelligendum: diceret aliquis, que est causa quare Auicenna in ponendo naturam ipsius ignis non expressit dicendo secundum regulam quam diximus, sicut fecit in ponendo naturas aliorum elementorum? Ad quod respondetur sic: uno modo quia hoc fecit quia ignis alterari non potest. Sed contra hoc arguit frater Thomas quia quod potest corrumpi, et alterari; sed ignis corrumpi potest, ideo et alterari Alio modo potest responderi quia hoc fecit quia ignis alterari non potest manens sub propria forma, licet alterari possit non manens sub illa. Sed istud est nichil dicere quia ponere ignem alterari non manentem sub propria forma nichil est quod ipsum corrumpi et non alterari. Ponunt ergo ignem non manentem sub propria forma simul alterari et non alterari. E ideo aliter dico quod Auicenna hoc fecit propter duo: primo quia ignis alterari non potest manens sub propria forma nec per se nec per accidens, quod saltem contingit de aliis ellementis quia per accidens alterari possunt manentibus sub propriis formis, sed ignis manens sub propria forma nec per se nec per accidens alterari potest presente existente alterante siue non. Et causa huius est duplex: una est quod posita causa semper ponitur effectus; modo cum forma ignis sit causa sue caliditatis semper illa posita ponetur caliditas. Alia ratio est quia si ignis alteraretur ad frigiditatem suppono motum illum terminari in medio et cum in termine motus adepta sit forma erit tum qualitas cumposita ex caliditate et frigiditate que igni inherebit. Hoc autem est impossibile; ergo etc, Secundo possumus dicere quod Auicenna hoc fecit eo quod caliditas ignis sensibilis non est propter ipsam fundatam esse in materia maxime rara. Unde et hec est causa quare ignis lumen et radios emittere non potest, scilicet multa eius raritas. Nam quia stelle inter partes omnes celi sunt magis dempse, ideo lumen et radios emittunt, alie autem non propter earum raritatem et sic eodem modo est de igne. Secundo est intelligendum quod quia operationes formam sequntur, ideo quantum ellementum plus habet de forma, tanto ab ipso plures operationes procedunt. et quia ignis in misto inter omnia ellementa plus habet de forma, tanto ab ipso plures operationes procedunt; et quia ignis inter omnia ellementa plus habet de forma, quia ex uno pugillo terre fiunt decem aque et ex uno aque decem aeris et ex uno aeris decem ignis ideo ab igne in misto plures operationes proueniunt; maturat enim per id quod facit perfecte cummiscere humidum aqueum cum sicco terreo, faciens illud et etiam humidum aereum in omnes partes sicci terrei penetrare. Et ideo uidemus in rebus acerbis quoddam humidum aquosum fluxibile, sed in maturis uidemus illud tenax esse et hoc non contingit nisi propter esse tunc perfecte mistum humidum aqueum cum sicco terreo a calore digerente, quod in acerbis non contingit. Permiscet etiam ea que sunt in misto et hoc ideo quia mistio fit per decoctionem, decoctio autem fit a calore; etenim lineat et temperat et facit similes operationes et has omnes operationes non facit nisi per formam sibi adeptam ab intelligentia celi cui forme comparatur istud calidum igneum sicut instrumentum. Mistum enim ipsum fit hoc modo: ex elementis omnibus generatur uapor quidam in quo est plus de calido ignis, et post illud est plus de frigido aque quod est calidum illud contemperans, et uapor iste est quoddam mistum imperfectum cui formam prebet corpus celeste per sua instrumenta particularia, scilicet per motum et lumen, cui forme exibite comparatur calidum ignis sicut instrumentum ita quod calidum illud mediante forma illa omnes suas facit operationes, scilicet maturat, lineat, figurat, temperat, permiscet et similia facit Deinde cum dicit: duo in parte ista Auicenna determinat de ellementis cumparatiue Circa quod est intelligendum quod ellementa grauia ad membrorum generationem et eorum quietem faciunt solum passiue et materialiter, sed calidum ignis hoc facit actiue, sed generationem spirituum actiue etiam facit calidum etiam aeris et materialiter propter esse ellementa leuia subtilia et inorganizata sicut est corpus spumosum, et hic spiritus motionibus corporis est sicut instrumentum, sed anima est sicut principaliter agens et motor etc. Quia ponit quod grauitas terre sit grauitas absoluta et aque grauitas comparatiua, ideo queritr utrum hoc sit uerum. Et arguitur primo quod grauitas terre non sit grauitas absoluta quia si ipsius terre sit grauitas absoluta, tunc grauitas terre esset grauitas in supremo, sed consequens est falsum quia uidemus aurum et plumbum grauiora terra; ideo etc. Consequentia declaratur quia passio illa debetur alicui absolute que ei debetur in supremo secundum Galienum primo De complexionibus et primo De simplici medicina. Item, si grauitas terre esset grauitas absoluta tunc grauitas ei deberetur primo; sed consequens est falsum, quia tunc cuilibet alteri deberetur grauitas per terram; sed hoc est est falsum quia uidemus quod aqua est grauis, et tamen non per terram. Secundo arguitur quod grauitas aque non sit grauitas comparatiua quia cum omne comparatiuum presupponat positiuum, si grauitas aque esset grauitas comparatiua ad grauitatem terre, tunc grauitas terre esset absolute et positiue grauitas. In contrarium utriusque est Auicenna. Ad hoc dicendum est primo quod grauitas terre est grauitas absoluta, et ratio huius est quia grauitas illius est absoluta quod absolute et simpliciter descendit deorsum; sed terra est huiusmodi; ideo etc. Maior apparet quia ex operationibus cognoscimus formam, ut apparet per Aueroym octauo Metaphisice. Minor est de se nota. Secundo dico quod grauitas aque est grauitas comparatiua quia illius grauitas esgt grauitas comparatiua quod non simpliciter et absolute descendit deorsum; aqua est huiusmodi. Maior apparet quia ex operationibus cognoscimus formas. Minor est nota; aqua enim ad conuexum terre descendit. Sed aduertendum quod aliquid dicitur esse grauius altero uel minus graue dupliciter: uno modo proprie, quia propter maiorem uel minorem admixtionem contrarie forme, scilicet leuitatis, et ut sic unum elementum non est grauius altero uel minus graue. Alio modo dicimus aliquid esse grauius altero uel minus graue large, quia in comparatione ad tertium, et ut sic unum elementum est grauius altero uel minus graue, sicut aqua grauior est aere in comparatione ad terram et aer minus grauis quam aqua quia aqua descendit magis deorsum, aer autem minus. Et est simile sicut etiam uidemus quod aer est leuior aqua et aqua minus leuis in comparatione ad ignem quia aer magis ascendit sursum et aqua minus, et tamen hoc non contingit propter maiorem uel minorem admixtionem grauitatis. Nulla enim grauitas in aere est. Ad rationes. Ad primam: si grauitas terre etc., concedatur. Ad minorem dicendum quod grauitas terre est bene grauitas in supremo; et quod probatur de plumbo quod apparet grauius ea dicendum quod grauius est quia in uno pugillo plumbi sunt forte centum pugilli terre, unde si esset possibile distincte accipere unum pugillum plumbi et unum terre satis grauior esset pugillus terre pugillo plumbi. Ad secundam, si grauitas etc. Ad minorem dicendum quod grauitas primo debetur terre. Et tu probas quod non quia tunc aqua esset grauis per terram, ex hoc iam apparet solutio ex dictis, eo quod non dicitur aqua grauis esse per admixtionem terre, sed grauis dicitur in comparatione ad aerem, quia illa manifeste descendit deorsum. Ad tertiam apparet solutio ex dictis etc. Postquam Auicenna in parte precedenti determinauit de ellementis in hac parte determinat de complexionibus, inuestigando quod quid est, siue naturam ipsarum, et earum diuersitatem. Et si queratur que sit causa huius ordinationis, dicendum quod hec fuit causa quoniam complexio ipsa consurgit ex qualitatibus ellementorum per actionem et passionem earum adinuicem. Sic autem procedit, quia primo de complexionibus inuestigat earum diffinitionem et diuersitatem secundum quod sufficit ad considerationem theoricam medicine. Secundo pro sufficientiori determinatione quorumdam de complexionibus remittit nos ad locum alium, quia ad secundam doctrinam, fen secunda, ibi: signa uero complexionum, circa finem capituli de etatibus. Prima in duas quia primo inuestigat diuersitatem complexionum penes speciem siue formam. Secundo illam que est penes subiectum, siue materiam. Secunda pars incipit ibi: dico quod Deus. Prima in duas quia primo inuestigat diffinitionem complexionis, secundo eius diuersitatem. Secunda ibi: et illud quidem est. Prima in duas quia primo ponit, secundo eam declarat. Secunda ibi: cum enim adinuicem. Circa primam partem est primo intelligendum ad euidentiam definitionis ipsius complexionis quomodo complexio sit qualitas et quomodo differat a mixtione. Unde aduertendum quod ut pluries dixi uobis, in elementis est considerare duo, scilicet formas eorum substantiales et eorum qualitates ex quibus per earum actionem et passionem adinuicem resultat qualitas media in mixto que complexio uocatur, et quia qualitates iste sunt propria accidentia elementorum et propria accidentia aliquorum non possunt aliqualiter corrumpi nisi etiam aliqualiter corrumpantur eorum substantie, oportet quod cum ex qualitatibus elementorum resultat qualitas media quod forme substantiales elementorum corrumpantur in formam mediam que est mixti, cuius corruptionis terminus est mixtio sicut alterationis qualitatum terminus est complexio. Et ideo dicebat Aristoteles in primo De generatione et corruptione quod mixtio est unio et compositio miscibilium alteratorum. Ex dictis autem apparent duo, scilicet quomodo complexio sit qualitas et quomodo etiam complexio differat a mixtione. Secundo est intelligendum quomodo ex actione et passione qualitatum elementorum fiat complexio. Unde sciendum quod duobus modis fit actio elementorum: uno modo fit actio elementorum qua unum elementum agens in aliud corrumpit illud et ipsum transmutat ad suam naturam, sicut uerbi gratia si ignis agat in aquam illam corrumpit et etiam transmutat in suam naturam ita quod nichil substantie neque uirtutis aque remanet in igne, et hec secundum Aristotelem est corruptio et generatio simplex; est enim generatio unius elementi in aliud elementum et corruptio unius elementi in aliud elementum; et de hoc modo actionis elementorum non intelligitur hic. Alio modo fit actio elementorum qua unum elementum agens in aliud non corrumpit ipsum totaliter, sed ambo corrumpuntur in naturam tertiam quia in naturam mixti. Nam sic contingit de mixtione elementorum adinuicem sicut contingit de mixtione aque et uini adinuicem; modo sic contingit in mixtione illorum quod aliquando tanta est mixtio aque mixte cum uino quod solius aque apparet odor, color et sapor, uini autem non, aliquando sic miscentur quod utriusque eorum simul apparet color odor et sapor. Et sic etiam contingit de mixtione elementorum adinuicem quia aliquando sic admiscentur quod solum unius eorum apparet uirtus et substantia, alterius autem non, aliquando sic miscentur quod eorum omnium apparet uirtus et substantia, et ut sic ex eis fit mixtum. Et ideo dicebat Aristoteles in primo De generatione et corruptione circa finem quod elementa non sunt omnino saluata in mixto quia tunc mixtum esset unum aggregatione sicut est mons milii, neque sunt omnino corrupta cum eorum uirtutes in mixto appareant et de hoc secundo modo mixtionis intelligitur hic. Tertio est intelligendum quod pro tanto oportuit partes elementorum esse redactas ad paruitatem ad hoc ut ipse essent apte nate transmutari adinuicem. Nam omne corpus naturale habet determinatam quantitatem ad maximum et determinatam quantitatem ad minimum in cuius minimo reseruatur forma illius corporis, quod si amplius diuidatur in partes quia continuum est non reseruatur illius forma; modo corpus naturale quanto maius est tanto minus aptum est transmutari, et quia elementa ad constitutionem mixti oportebat adinuicem transmutari, ideo oportuit eorum partes ad paruitatem esse redactas. Quarto intelligendum est quod plurimum unius elementi contangere plurimum alterius potest dupliciter intelligi: un modo quantum ad contactum corporalem, et ut sic potest hoc intelligi; nam hoc modo plurimum unius ellementi contangit plurimum alterius quando plurima minima unius ellementi contangunt plurima alterius. Alio modo potest hoc intelligi quantum ad uirtutes, et ut sic etiam intelligitur. Sed aduertendum quod Auicenna signanter dixit: plurimum et non quodcumque quia in misto non sunt equalia cuiuslibet ellementi minima, sed cuiusdam ellementi sunt plura, ut puta ignis, et aliorum sunt pauciora. Secunda in duas quia primo ostendit quomodo per actionem et passionem qualitatum ellementorum fiat qualitas media. Secundo ostendit que sit illa qualitas media. Secunda ibi: et quoniam uirtutes. Circa primam partem est primo intelligendum quod qualitates ellementorum uocantur qualitates in quantum informant propria subiecta, uocantur etiam uirtutes in relatione ad earum operationes que sunt calefacere, infrigidare etc. Unde Auicenna in hac parte uocauit eas uirtutes, in precedenti parte uocauit eas qualitates. Secundo est intelligendum quod ex qualitatibus elementorum in mixto prouenit quedam qualitas que est similis in toto. Et ratio huius est: nam sic uidetur contingere de mixto in comparatione ad suas partes sicut contingit in elementis in comparatione ad suas partes; sed sic contingit in illis quod quelibet pars elementi frigidi est frigida et quelibet pars elementi calidi est calida et sic de aliis, et ideo etiam sic continget in mixto quod quelibet pars mixti est mixta. Circa secundam partem est intelligendum quod qualitates elementorum uocari possunt prime propter duo: primo quia uirtutes elementorum tres sunt. Prima est caliditas, frigiditas et similia. Secunda est uirtus per quam permiscent, digerunt et similia. Tertia uirtus est forma specifica que prouenit in mixto ex proportione elementorum. Secundo uocari possunt prime uirtutes quoniam ex elementis in mixto prouenit duplex operatio. Prima est caliditas, frigiditas et huiusmodi. Secunda est color, odor, sapor et similia Deinde cum dicit: et quoniam, in parte ista Auicenna ponit diuersitatem complexionum, et primo illam que est penes rationem et intellectum, secundo illam que est magis penes rem. Secunda ibi: debes autem scire. Prima in duas quia primo facit quod dictum est, secundo ostendit quomodo medicus debet se habere circa considerationem illius diuersitatis. Secunda ibi: quod autem. Prima in duas quia primo premittit illam diuersitatem penes eius duos modos, secundo illos declarat. Secunda ibi: quorum. Circa hanc partem est intelligendum quod complexio inequalis dicta in relatione ad equalem ad pondus potest dupliciter considerari: uno modo secundum se, et ut sic ipsa non solum est in intellectu sed etiam in re extra, alio modo ut est in relatione ad equalem ad pondus et ut sic ipsa solum est in intellectu, quoniam cum relatiua sint simul natura et complexio equalis ad pondus sit solum in intellectu. ideo etc. Unde aduertendum quod sicut apparet per Aristotelem in quinto Metaphisice, duplex est relatio: una in qua ambo relatiua sunt in re extra sicut est relatio inter patrem et filium, alia est relatio rationis ut illa cuius ambo extrema sunt in intellectu, uel unum in intellectu, alterum in re extra, sicut est uerbi gratia relatio per oppositionem inter ens et non ens. Et talis etiam est relatio que est inter complexionem equalem ad pondus et inequalem dictam in relatione ad illam. Modo sicut ens ipsum absolute consideratum est non solum in intellectu sed etiam in re extra, consideratum autem in relatione ad non ens est solum in intellectu quoniam ut sic totum suum esse recipit a non ente quod est solum in intellectu, sic et complexio inequalis in relatione ad equalem ad pondus in se considerata non est solum in intellectu sed etiam in re extra, considerata autem in relatione ad equalem ad pondus est solum in intellectu quoniam ut sic totum suum esse recipit a complexione equali ad pondus que est solum in intellectu Deinde cum dicit: quod autem in parte ista ostendit quomodo medicus debet se habere in considerando predictam diuersitatem complexionis, et apparet etc. Quoniam Auicenna ponit quod complexio prouenit ex actione et passione qualitatum elementorum ideo primo sub dubitatione proponitur utrum elementa agant et patiantur adinuicem. Et arguitur primo quod non: quia actiua et passiua debent actu esse distincta loco et subiecto; sed elementa in misto non sunt huiusmodi; ideo etc. Maior apparet septimo Phisicorum. Minor est de se nota. In contrarium est Auicenna. Hoc etiam arguitur ratione quia si elementa non agerent et paterentur adinuicem, tunc nichil corrumperetur naturaliter. Consequens est falsum, ergo et antecedens. Falsitas consequentis est de se nota. Consequentia declaratur quia corruptio naturalis fit ab intrinseco, sicut et corruptio extra naturam fit ab extrinseco secundum Aristotelem decimo Metaphisice: modo non fit corruptio ab intrinseco nisi per actionem et passionem elementorum adinuicem; quare etc. Ad euidentiam cuius est intelligendum quod elementa possunt dupliciter considerari: uno modo quando ueniunt ad mixtionem, et ut sic agunt et patiuntur adinuicem. Et ratio huius est duplex: una est quia contraria approximata adinuicem necessarie agunt et patiuntur; sed elementa sunt contraria, et ut sic adinuicem approximantur; ideo etc. Alia ratio est quia si non agerent et paterentur adinuicem ex eis non fieret mixtum, quia mistum fit ex eis propter eorum actionem et passionem adinuicem; sed consequens est falsum; ideo etc. Alio modo possunt considerari elementa ut sunt in misto iam facto et constituto, et tunc est sciendum quod in misto ipso est duplex principium: unum constituens illud actiue, sicut calidum igneum contemperatum frigido aqueo; aliud est constituens ipsum passiue, sicut humidum aqueum contemperatum sicco terreo; aliud est principium mistum ex utrisque. Modo, si elementa considerentur quantum ad primum principium et secundum, ut sic nec agunt nec patiuntur adinuicem, quia idem non agit contra se ipsum, sed si considerentur quantum ad tertium principium sic in misto agunt e patiuntur quia ut sic contrariantur. Iuxta quod est sciendum quod, ut apparet per Aristotelem quarto Methaurorum, in omni misto est quoddam calidum igneum permiscens humidum quod etiam est illud conseruans. Et ratio huius est est quia illud quod dat esse alicui dat etiam operationes et formam qua illud conseruatur, ita quod istud calidum quod nichil aliud est quam calidum igneum contemperatum frigido aqueo, ut permiscens est, contrariatur suo passiuo, ut autem est conseruatiuum et naturale magis, ut sic illi non contrariatur; et istud calidum postea quando corrumpitur a cuntinente secundum Aristotelem quarto Methaurorum est causa ut corrumpatur mistum cuius erat conseruatiuum. Ad rationes. Actiua et passiua etc. concedatur. Ad minorem dicendum quod elementa considerata primo modo bene sunt actu distincta Secundo est dubitatio utrum qualitas que prouenit in misto ex actione et passione ellementorum adinuicem sit una uel plures. Et uidetur quod sit una auctoritate Auicenne hic qui ponit quod ex suprema quallitate elementorum proueniat una qualitas similis in toto que uocatur complexio. Hoc etiam arguitur auctoritate Galieni in secundo Ellementorum. Item, hoc arguitur ratione quia qualis est proportio formarum ellementorum ad formam substantialem misti, talis uidetur esse proportio qualitatum ellementorum ad qualitatem misti. Sed talis est illarum proportio ad formam substantialem misti quod ex eis prouenit una forma substantialis misti; ideo etc.In contrarium est Auicenna qui uult quod in misto proueniat una qualitas ex contrarietate qualitatum actiuarum, et alia ex contrarietate passiuarum et alia ex contrarietate utrorumqe ad inuicem. Hoc etiam arguitur ratione quia si in ellementis sut plures qualitates multo magis et in mistis cum ellementa sint corpora simplicia; sed ita est, ut notum est; ideo etc. Ad euidentiam solutionis huius questionis oportet intelligere illud quod dictum est in precedenti questione, scilicet quod in mixto est triplex principium ipsum cumstituens, scilicet actiuum et passiuum et mistum ex utrisque. Et ex hoc apparet statim quid dicendum est ad questionem. Nam, cum talia principia sit contraria adinuicem differentia secundum genus oportet dicere quod media illorum sint differentia secundum genus que quidem sunt qualitates in misto ex illis prouenientes, unde ex calido et frigido prouenit una qualitas, et ex humido et sicco alia et ex calido, humido, frigido et sicco adinuicem prouenit alia. Sed aduertendum quod qualitas ex istis proueniens non est uno modo una; nam qualitas que prouenit ex principio actiuo uel principio passiuo una est in actu plures autem in potentia quoniam in principio actiuo non est solum calidum ignis et frigidum aque, sed etiam aeris et terre, sed per excessum sunt ibi ignis et aqua. Et eodem modo est de principio passiuo. Sed qualitas proueniens ex actiuo principio et passiuo adinuicem una est solum in relatione ad opus, quoniam quotiens aliqua duo attingunt ad unam operationem oportet quod unum sit sicut materia et alterum sicut forma. Non est autem una in actu quoniam principium actiuum, ut permiscens est, contrarium est passiuo et sic aliam qualitatem constituit in actu a passiuo. Ad rationes: primo ad auctoritatem Auicenne dicendum est quod intelligit quod sit una in relatione ad opus. Ad auctoritatem Galieni dicendum quod intelligit ibi de qualitate que prouenit a passiuo principio. Ad rationem: qualis est etc. concedatur. Ad minorem dicendo quod illa una est in relatione ad opus, et ut sic etiam una est qualitas misti. Ad rationem in contrarium: si ex ellementis etc. concedatur. Ad minorem dicendum quod etiam in misto sunt plures qualitates ut uisum est. etc.Quando etiam Auicenna dicit intelligit bene quod iam dictum est quia sunt plures. Quia Auicenna ponit quod solum per intellectum est reperire complexionem equalem ad pondus uere mediam inter qualitates primas elementorum, ideo sub dubitatione proponitur utrum sit dare in rerum natura complexionem uere mediam inter quallitates elementorum. Et arguitur primo quod sic, quia ubi est dare magis et minus, et equale; sed est dare complexionem magis calidam et minus calidam, et sic de frigida, humida et sicca; ergo et equalem. Item, non contigit transire de extremo ad extremum nisi per medium; sed contingit transire corpus de complexione calida ad frigidam et e conuerso et de humida in siccam et e conuerso; ergo fit transitus iste per complexionem uere mediam inter illas. Hoc etiam arguitur per auctoritatem Galieni in primo De complexionibus dicentis quod est reperire complexionem uere mediam inter contrarias extremitates. Hoc etiam arguitur ratione ipsius, quia si calidum potest stare cum humido et cum sicco, et etiam cum temperato inter humidum et siccum; sed ita est; ideo etc. Maior apparet, quia plus repugnat siccum ipsi humido quam temperatum inter humidum et siccum, et ideo si calidum potest stare cum humido et sicco, multo magis cum temperato inter illa. Minor declaratur: nam calidum stat cum humido, ut in aere. Eodem modo potest argui de frigido, quia si frigidum stat cum humido ut in aqua, et cum sicco ut in terra, multo magis est cum temperato inter illa; sed ita est; ergo etc. Hoc etiam arguitur ad sensum, sicut ipse arguit ibidem, quia si est reperire aliquod mistum uere medium et temperatum quantum ad sensum tactus, sic est reperire complexionem uere mediam inter qualitates tangibiles; sed ita est; ideo etc. Maior apparet quia sensitiua potentia est illa que iudicat de temperato et intemperato. Minor declaratur sicut ibidem declarat Galienus. Nam si accipiatur aliqua pars aque calidissime et equalis quantitas frigidissime et ille adinuicem misceantur, constituetur ex eis quoddam quod erit uere medium ad sensum tactu. In contrarium est Auicenna hic et Aueroys primo Celi et Mundi et in decimo Metaphisice, et etiam Aristoteles ibidem: dicit enim sic: omne compositum ex contrariis necessario fit ex uno plus et ex altero minus. Ad istam questionem dicendum, obmissis aliorum opinionibus, quod sicut sepe dictum est, in ellementis est considerare duplices qualitates, scilicet qualitates que sunt principium motus localis in eis, ut est grauitas et leuitas, et qualitates que sunt principium motus alterationis in eis, sicut est caliditas et frigiditas, humiditas et siccitas. Modo dico quo quantum ad primas qualitates non est reperire aliquod mistum quod sit uere medium inter illas. Et ratio huius est quia si quantum ad illas qualitates elementorum fieret aliquod mistum uere equale, tunc illud non haberet locum ad quem moueretur naturaliter, nec etiam locum in quo quiesceret naturaliter; sed consequens est falsum; ergo et antecedens. Falsitas consequentis apparet quia omne corpus naturale habet locum ad quem mouetur naturaliter et locum in quo quiescit naturaliter, eo quod natura est principium motus et quietis eius in quo est per se et non per accidens, secundum Aristotelem secundo Phisicorum. Consequentia declaratur: nam tale mistum non posset moueri propter impulsionem deorsum que fieret ab elementis grauibus, neque moueri deorsum propter impulsionem que fieret ab elementis leuibus, nec etiam posset quiescere in loco deorsum propter impulsionem que fieret ad locum sursum ab elementis leuibus, neque sursum propter impulsionem elementorum grauium ad deorsum; neque etiam in medio quia ille non est locus neque grauis neque leuis. Dico etiam quod non est reperire mistum quod sit uere equale quantum ad qualitates elementorum que sunt principium motus alterationis in elementis in rerum natura. Et ratio huius est quia si ex elementis debeat fieri mistum, oportet quod elementa agant et patiantur adinuicem; sed elementa adequata non agunt nec patiuntur adinuicem; ideo etc. Maior apparet ex declaratis supra: primo auctoritate Aristotelis in libello De motibus animalium ubi ponit quod uirtutes equales sunt adinuicem impassibiles. Hoc etiam secundo declaratur ratione; nam omne agens debet esse fortius in uirtute et prestantius ipso patiente, ut uerbi gratia si mouens aliquod debet mouere mobile aliquod oportet quod sit illo fortius, ut si sit illo fortius in duobus gradibus mouebit illud per aliquod determinatum spatium, si in uno gradu mouebit illud solum per medietatem illius spatii. Si uero sit equale ipsi mobili in uirtute numquam mouebit ipsum. Ita declaratum est septimo Phisicorum. Et sicut contingit in motu locali ita etiam contingit in aliis motibus ut in motu alterationis et in aliis. Si ergo elementa ipsa erunt adequata adinuicem in uirtute et unum non sit fortius altero non agent neque patientur adinuicem et per consequens non fiet ex eis aliquod mistum. Hoc etiam declaratur alia ratione quia quotiens ex aliquibus pluribus debet fieri aliquod unum tertium oportet quod unum illorum sit in actu et aliud sit in potentia tali quale est aliud in actu; modo cum ex elementis debeat fieri aliquod tertium, puta mistum, oportet quod hoc modo se habeant, puta quod calidum ignis sit in actu et frigidum aque sit in potentia, et sic erit tunc in uirtute unum fortius alio. Sed Petrus de Aluernia contra dicta arguit dupliciter. Uno modo sic dicit: enim ego bene nolo quod calidum ignis sit in actu et frigidum aque sit in actu et sint ambo equata; tamen possibile est quod materia aque sit in potentia passiua respectu ignis et ut sic tunc ex eis adequatis fiet mistum. Secundo arguit sic; dicit ipse: ego uolo quod calidum ignis agat in frigidum aque et e conuerso et ibi sit aliquod extrinsecum permiscens adinuicem, et sic poterit ex eis adequatis fieri mistItem, sicut caliditas se habet ad calefacere, sic anima ad suos actus; sed caliditas calefacit absque aliqua uirtute media; ideo etc, Maior apparet quia sicut calefacere a caliditate procedit, sic actus anime ab anima. Minor est nota de se. In contrariu arguitur pluribus rationibus quarum prim est: que sic se habent que differunt abinuicem. Sed primum quod dicit non ualet quia omnis illius materia potentia passiua est, sed usque ad actum reduci non potest; modo potentia passiua materie aque deduci non potest ad actum quia materia talis aque informata est forma puta frigido que totaliter resistit forme ignis, puta calido ignis ipsius. Secundum etiam non ualet quia si sit ibi aliquod permiscens extrinsecum oportebit necessario quod illud tribuat uirtutem igni que uincat aquam, aut aque que uincat ignem, aliter enim non poterunt illa adinuicem permisceri; modo hoc posito elemento non sunt adequata; ideo etc. Sed dicet aliquis: ego bene uideo quod elementis existentibus adequatis in eorum uirtutibus non potest fieri mistum quod sit uere medium et equale; sed accipiam mistum in quo elementa non sunt adequata in uirtutibus et ostendam quod erit necessarium deuenire tale mistum ad ueram equalitatem hoc modo. Suppono quod sit aliquod corpus in quo a principio generationis humidum superet siccum; modo cum corpus istud continue corrumpatur et corruptio terminetur ad exiccationem et incinerationem rei erit dare tempus medium in quo humidum non superabit siccum neque siccum humidum, sed ambo erunt adequata et tunc erit corpus illud uere equale, etiam quia possibile erit alteram humiditatem approximare exterius. Eodem potest argui de caliditate et frigiditate quia pono quod aliquod corpus a principio generationis calidum superet frigidum; modo cum corpus illud corrumpatur et sic permutetur ad contrarium erit dare tempus in quo frigidum superabit calidum et per consequens tempus medium in quo ambo erunt adequata. Ad euidentiam huius suppono duo. Primum est quod corpora nostra sunt subiecta alterationi continue et transmutationi. Secundum est quod quando aliquod corpus mutatur de una forma in aliam non debet illud denominari a forma illa quousque non cessat motus, sicut ponit Aristoteles septimo Phisicorum, ut uerbigratia si corpus aliquod mutetur de albo in nigrum uel e conuerso non debet corpus illud dici album in actu uel nigrum nisi cum motus talis est completus, unde cum denigratur habet dici potentia nigrum, et cum dealbatur potentia album. Tunc his suppositis respondeo, quod quantumcumque illud corpus perueniat ad medium siccitatis et humiditatis, solum medium illud est potentiale et in instanti factum et non debet illud corpus propterea dici uere medium cum nondum motus de humiditate in siccitatem sit completus eo quod motus ille continuus est quousque corpus corrumpatur. Nec etiam potest peruenire ad medium per alterantia humiditatem quoniam quantumcumque humiditas alteretur, semper calidum in eam agit ipsam consumendo ita quod etiam tunc non peruenitur ad medium. Sed dicet aliquis: si ita est quod solum mistum sit uere mistum in instanti et potentialiter, tunc supponam motum terminari in illo instanti et tunc erit corpus uere medium in actu quia acquisita erit forma media in actu. Sed hoc non est uerum, quoniam inpossibile est motum terminari in tali instanti cum talis motus continuus sit et eius terminus sit esicatio et incineratio que in tali instanti acquiri non potest.	Item arguitur quod possit esse complexio uere media inter humidum et siccum actu. Nam planum est quod conplexio corporis temperati in pueritia est humida actu, in senectute sicca actu et ideo in tempore medio erit actu uere media inter humidum et siccum, cum inter duos motus contrarios sit necessaria quies media secundum Aristotelem sexto et octauo Phisicorum. Dicendum quod bene inter motus contrarios est quies media, unde inter augmentum corporis temperati in pueritia et motum decrementi in senectute est bene quies media in actu in qua corpus neque augmentatur neque decrescit. Sed in proposito non est simile, quoniam motus humiditatis in pueritia et siccitatis in senectute non sunt duo motus contrarii, sed sunt unus motus continuus, scilicet exsiccationis humidi a calido, qui procedit a principio generationis quousque mistum corrumpatur. Et quando dicitur quod cumplexio illius in pueritia est actu humida non debet intelligi quod sit actu humida quia tunc termineretur humiditas, sed quia tunc ad sensum magis superat quam in aliqua alia etate, et eodem modo de complexione ipsius que est actu sicca in senectute. Et hec uidetur expresse esse sententia Galieni in Tegni et etiam in principio De regimine sanitatis ubi dicit quod si ponamus sanitatem stricte que est sanitas ultima accipimus dogma sempiterne passionis quoniam corpus nostrum continue patitur propter actionem calidi in humidum. Unde si ista sanitas reperiatur, non reperitur nisi potentialiter et in instanti et in ictu oculi sicut ibidem ponit Galienus. Sed aduertendum ad hoc quod ego aliter cumsueui respondere sic: nam alicuius qualitatis que per alterationem acquiritur duplex est motus: unus est motus ipsius qui est infra terminum essentie illius sicut est motus secundum magis et minus, et in tali motu non oportet quod sit medium in actu, sed solum in potentia, alius est motus qui ultra terminum sue essentie illius. Illo modo ipsius complexionis secundum se potest esse duplex motus: unus qui est infra terminum sue essentie ut qui est secundum magis et minus, et istius non est medium in actu. Alius est qui est in formam contrariam et istius est medium in actu, et quia motus de humiditate ad siccitatem erat motus infra terminum complexionis ipsius, ideo medium ipsius solum erat potentiale. Ad rationes. Ubi est dare etc., uerum est in uniuocis et eiusdem speciei. Modo complexio equalis cum magis calida complexione uel minus calida cum aliis differens est specie; ideo etc. Ad secundam: non est transire etc., uerum est uel per medium potentiale uel per medium actuale; modo ibi est saltem potentiale ut uisum est. Ad auctoritatem Galieni possumus respondere dupliciter: uno modo quod intelligit quod, si complexio illa reperiatur, solum reperitur potentialiter et in instanti. Alio modo quod tu defectuose allegas ipsum. Dicit enim sic: possibile est inuenire aliquam complexionem corporis uere mediam inter contrarias extremitates in uniuersa substantia, intelligens ex hoc illam non reperiri in homine absolute sed in cumparatione ad alia entia. Ad rationem ipsius: si calor etc. cumcedatur. Ad minorem. uerum est, unde cumcluditur quod calidum bene stat cum temperato inter humidum et siccum, et hoc in instanti, sed non perdurat cum illo, et hoc ideo quia temperatum in humido cumstituitur per admixtionem humidi cum sicco: modo calidum, ut alias dictum est, est illud quod permiscet humidum cum sicco, et sic cum calidum senper agat in humido, non permanebit illa temperies, sed fiet esiccatio, nec in hoc differunt exterius alterantia, ut dictum est. Ad aliam: si est reperire equalem etc. concedatur. Ad minorem: falsum est. Et tu probas. Dicendum dupliciter: uno modo quod illud non est uere mistum; alio modo quod ibi miscibilia non sunt adequata, quoniam cum nix amiscetur, statim remouentur uapores calidi qui sunt in aqua petentes locum sursum, uel etiam cum nix admiscetur aque primo in quedam minima ipsius niuis agit aqua sui caliditate et illam corrumpit ita quod nix non est amplius aque adequata etc. Postquam Auicenna posuit diffinitionem complexionis que est sumpta magis secundum intellectum, in parte ista ponit diffinitionem complexionis que est sumpta magis penes rem, et primo ponit diffinitionem istam exequendo de uno membro diuisionis scilicet de complexione equali; secundo exequitur de complexione inequali. Secunda ibi: postquam igitur de complexione. Prima in duas quia primo ponit diffinitionem complexione penes rem exequendo de complexione equali ut in homine reperitur, secundo ut reperitur in medicina. Secunda pars incipit ibi: sed debes scire. Prima in duas, quia exequitur de illa diffinitione difinitiue, secundo diuisiue. Secunda ibi: huic uero equalitati. Prima in tres, quia primo ostendit a quo denominatur ista complexio equalis quia a iusticia; secundo eam diffinit, tertio eam comparat ad complexionem equalem ad pondus. Secunda ibi: et hoc est. Tertia ibi: et hoc accidit. Circa primam partem est intelligendum quod complexio ista equalis denominatur a iusticia, scilicet diuina, per diuisionem, Nam iusticia diuina diuidendo complexiones tribuit unicuique speciei entis complexionem per quam melius est ei suas operationes perficere, unde asino tribuit complexiomem per quam melius est ei suas operationes perficere ei debitas, et etiam homini, et sic de aliis. Circa secundam est intelligendum quod complexio equalis a iusticia uocari potest proportio et hoc in relatione ad. suas operationes, et potest etiam uocari diuisio et hoc in quntum fit per diuisionem a iustitia diuina. Circa tertiam partem est dubitatio. Auicenna ponit quod complexio humana est propinquior omnibus aliis complexioni equali ad pondus. Sed contra: nam ille Ysaac ponit in Dietis uniuersalibus, capitulo de sapore quod complexio humana est calida et humida in secundo gradu. Item, Aristotels in De morte et uita, in De animalibus, in De problematibus ponit quod homo inter cuncta animalia est animal calidissimum, cuius signum est quia est, ut dicit, recte stature. In contrarium est Auicenna hic et Galenus in primo De complexionibus.Ad hoc dicendum est quod complexio humana propinquior est omni alia complexioni ad pondus. Et ratio huius est ista, quia illa complexio est propinquior complexioni equali ad pondus et est etiam magis uere media inter qualitates tangibiles que per suum sensum tactus melius et perfectius dat iudicium de qualitatibus tangibilibus; sed complexio humana est huiusmodi; ideo etc. Maior apparet quia sensus tactus iudicat de qualitatibus sensibilibus, unde quia non fuit possibile ipsum esse omnino abstractum a qualitatibus tangibilibus eo quod ex illis erat compositus, oportuit tamen eum abstractum esse ab excellentiis talium qualitatum ut posset perfecte de illis iudicare. Nam oportet debentem iudicare de aliis non declinare ad alterum contrariorum secundum Aristotelem primo sue Rhetorice. Illa ergo complexio erit propinquior etc. que per suum sensum tactus melius et perfectius dabit iudicium de qualitatibus tangibilibus. Minor apparet pr Aristotelem in secundo De anima. Sed aduertendum quod duplex est complexio humana: una que debetur homini ut est uiuens est et hec est complexio que a corde influitur ad alia membra, et quantum ad istam, complexio humana non est propinquior aliis complexioni equali ad pondus. Nam cum homo inter alia entia et animalia habeat plures modos uiuendi et plures operationes oportuit ipsum plus habere de calore inter illa in quanto, et etiam de humido in quanto eo quod uita consistit per calidum et humidum et mors per frigidum et siccum sicut ponit Aristoteles in libro De causa longitudinis et breuitatis uite. Unde homo inter cetera animalia plus habet de sanguine et spiritu in proportione ad quantitatem sui corporis, et ideo ipse est recte stature quoniam de ratione spiritus et caloris est ferri sursum. Alia est complexio humani corporis que consurgit ex coalternatione omnium membrorum humani corporis et quantum ad illam complexio humana aliis est propinquior complexioni equali ad pondus. Nam sic ex coalternatione membrorum corporis adinuicem accidit temperies quedam corporis sicut ex membris constituentibus cutem adinuicem coalternatis resultat complexio temperata cutis, unde ipsa inter omnia membra melius iudicat de qualitatibus tangibilibus. Ad auctoritatem Ysaac dicendum quod intelligit de complexione que debetur homini ut uiuens est. Ad auctoritatem Aristotelis dicendum quod non intelligit Aristoteles quod homo sit animal calidissimum inter animalia quantum ad acuitatem caloris, sed quia plus habet de calore et humido in quanto inter omnia animalia. Leo enim et strutius acuitate caliditatis calidiora sunt homine Deinde cum dicit: huic uero, in parte ista exequitur de complexione equali ad iusticiam diuisiue et primo ponit numerum modorum illius et illum declarat, secundo modos illos declarat. Secunda ibi: primus modus. Prima in duas, quia primo ponit numerum illorum, secundo numerum illum declarat. Secunda ibi: aut erit. Sed circa hanc partem est intelligendum quod sufficientia modorum equalitatis sumitur in hunc modum: nam equalitas complexionum speciei humane aut attenditur penes speciem humanam aut penes indiuiduum illius speciei. Si penes speciem aut attenditur penes totam speciem, et hoc dupliciter quia aut penes illam attenditur comparando speciem humanam in sui complexione ad alias species entium, et sic est primus modus equalitatis; aut attenditur comparando hoc indiuiduum speciei humane ad omnia alia indiuidua et sic est secundus modus. Si autem attenditur secundum partem speciei humane aut attenditur comparando partem speciei humane existentem in hoc climate ad partes speciei humane existentes in aliis climatibus et sic est tertius modus, aut comparando partem speciei humane existentem in una parte climatis ad partes speciei humane existentes in aliis partibus climatis eiusdem, et sic est quartus modus. Si autem attenditur penes indiuiduum speciei humane, et hoc dupliciter, quia aut attenditur penes totum indiuiduum uel penes partem illius indiuidui, scilicet membrum. Si primo modo aut attenditur comparando unum indiuiduum ad alia indiuidua, et sic est quintus modus equalitatis, aut comparando ipsum ad dispositiones accidentales per quas habet complexionem propriam in meliori modo quo possibile est ipsam habere et sic est sextus modus. Si autem attenditur penes membrum aut attenditur comparando hoc membrum ad alia et sic est septimus modus, aut comparando membrum ad dispositiones accidentales sicut tempus, etas et huiusmodi quibus habet complexionem propriam meliori modo quo possibile est habere illam et sic est octauus modus qualitatis. Hoc est quod dicit etc. In parte precedenti Auicenna posuit diuisionem complexionis equalis ad iusticiam in suos modos. In hac parte exequitur de modis illis, et primo absolute, secundo cmparatiue. Secunda ibi: cum autem speciem. Prima in duas quia primo exequitur de modis illis pertinentibus ad speciem, secundo ad indiuiduum illius speciei, Secunda ibi: modus uero quintus. Prima in duas, quia primo exequitur de modis pertinentibus ad totam speciem, secundo ad partem speciei. Secunda ibi: modi uero tertii. Prima in duas quia primo exequitur de modo pertinente ad totam speciem relatam ad species omnium aliorum entium, secundo refferendo indiuiduum illius speciei ad omnia indiuidua illius speciei. Secunda ibi: secundus uero modus. Circa primam partem est intelligendum quod sicut ponit Auicenna secundo Canone non est possibile certudinaliter cognoscere quantitates ellementorum in misto nec etiam quantitates qualitatum illorum sed solum talia cognoscimus per intellectum humanum quadam cognitione propinqua certe cognitioni. Unde si non est possibile nobis certe cognoscere lapsus accidentales corporis humani secundum gradus qualitatis eorum multo minus et lapsus naturales qui a principio sunt generationis, et ideo si hec qualitas complexionis latitudinem habeat in multitudine et paucitate caliditatis et etiam frigiditatis, humiditatis et siccitatis non possumus illam certe cognoscere. Hec tamen latitudo in infinitum procedens non est, sed est habens terminos inter illa duo extrema dicta. Sed aduertendum quod aliqui pro multitudine et paucitate intelligunt multitudinem et paucitatem temperantie, sed isti male intelligunt quoniam complexio temperata et equalis, cum sit media sicut statim apparebit numquam habebit rationem extremii Secunda in tres quia Auicenna primo ponit equalitatem illius modi, secundo ipsas comparat ad complexionem equalem ad pondus penes propinquitatem uel non propinquitatem, tertio ostendi quomodo illa equalitas sit propinqua complexioni equali ad pondus et quomodo illi non est propinqua. Secunda ibi: et hec equalitas. Tercia ibi: et hinc homo. Circa primam partem est intelligendum quod ex dictis Auicenne habemus duo: unum est quod ex quo complexio equalis ad iusticiam in corpore humano est media et equalis inter extremitates dictas, ideo ipsa debet dici propinquior complexioni equali ad pondus quam aliqua inequalis, siue sit simplex, siue composita. Aliud est quod ista complexio equalis reperiri habet in corpore humano in tempore medio iuuentutis, cum tale corpus in pueritia sit positum in superflua humiditate propter formationem membrorum, ut ponit Galienus secundo De complexionibus et primo De regimine sanitatis. et in senectute in superflua siccitate. Unde si esset dare equalitatem complexionis ad pondus, in tali corpore maxime illa reperiretur et in instanti illius temporis ibi reperitur potentia, non tamen in actu ut heri declaratum fuit. Secunda in duas quia primo ostendit quomodo ista equalitas sit propinqua complexioni equali ad pondus, secundo quomodo non sit illi propinqua. Secunda ibi: nuncupatione uero. Prima in duas quia primo ostendit quomodo sit illi propinqua quantum ad totum corpus, secundo quantum ad membra alia corporis. Secunda ibi; in consideratione. Circa primam partem est dubitatio utrum complexio ista equalis in homine que consurgit ex coalternatione membrorum adi9nuicem sit una in actu. Et uidetur quod non quia ex aliquibus distinctis in actu non fit una forma et complexio in actu; sed membra illa actu in corpore hominis sunt distincta ideo etc. Iuxta quod est intelligendum sicut etiam est de intentione Auerroys secundo sui Coliget, quod complexio equalis solum equiuoce est dicta de complexione equali ad pondus et de ista complexione resultante de coalternatione membrorum adinuicem. Illa enim est una in actu, sed ista non est una in actu, sed solum est una ordine. Nam omnia membra ordinantur ad cor, ipsum est primo generatum, generat omnia alia membra tamquam organa sibi deseruientia. Unde sicut ex ellementis adinuicem mistis equaliter resultat complexio equalis una in actu, sic ex membris corporis humani adinuicem mistis penes eorum qualitates resultat una complexio equalis et temperata que est una non in actu, sed solum ordine. Et ideo uidemus auctores ponentes signa huius complexiones quod semper se refferunt ad membra ex quibus ipsa per eorum qualitates constituitur Circa secundam partem est dubitatio utrum complexio cutis equalis sit una in actu uel aggrgatione et ordine. Et dicendum primo quod est una in actu quia illius membri complexio est una in actu que complexio est principium unius operationis; sed complexio cutis est principium unius operationis que est discernere tangibilia; ideo etc. Maior nota est. Minor declaratur: nam ipsa cutis medium est iudicandi de tangibilibus et non caro neque neruus sicut aliqui opinantur. Et ratio est quia illud est medium iudicandi de tangibilibus in quo melius imprimitur species tangibilium; sed cutis est huiusmodi propter sui temperiem, et non caro propter suam superfluam humiditatem et caliditatem, neque neruus propter suam supefluitatem et siccitatem; ideo etc. Dico secundo quod talis complexio potest dici una mistione et aggregatione quoniam cutis ipsa ex uillis neruorum et carnis est contexta ex quibus per eorum mistionem resultat complexio cutis que temperata est et media Deinde cum dicit: in comparatione in parte ista ostendit quomodo equalitas secundi modi non est propinqua certe equalitati que est ad pondus, et primo facit hoc, secundo declarat quoddam suppositum ibi: membra. Circa primam partem est intelligendum quod si cutis iudicium dat de tangibilibus hoc non facit per complexionem sibi influentem a corde, sed per sui complexionem innatam que tamen complexio si debet hoc facere indiget actuari a calore cordis, quoniam secundum Aristotelem in secundo De anima et secundo De generatione anima ipsa in iudicando indiget quodam calido. Unde calor ille cordis dicitur esse medium deferendi species tangibilium ad cor; sed complexio ista est medium iudicandi de tangibilibus. Non potuit autem complexio illa temperata esse in corde quia tunc prohiberentur complexiones alie ipsius cordis; sed cor ipsum generauit alia membra in quibus essent complexiones per quas iudicare posset instrumentaliter de sensibilibus omnium sensuum. Quod dicitur in secunda parte notum est. Deinde cum dicit: modi, in parte ista exequitur de modis qualitatis pertinentibus ad partem speciei, et duo facit, quia primo exequitur de modo qualitatis pertinente ad partem speciei existentem in uno climate comparatam ad partem speciei existentem in diuersis climatibus, secundo exequitur de modo qualitatis pertinente ad partem speciei existentem in una parte climatis comparata ad partes speciei existentes in aliis partibus eiusdem climatis. Secunda ibi: quantitas. Circa primam partem primo est dubitatio. Auicenna ponit quod latitudo equalitatis tertii modi sit angustior latitudine equalitatis primi modi. Sed contra: cum ista cumprehendat totam speciem humanam, sicut latitudo primi modi equalitatis. Iuxta quod est intelligendum quod latitudo complexionis comparatiue dicta angustior est uel latior quantum ad terminos ipsius comparabilis; modo, quia latitudo primi modi habeat terminos comparabiles latiores quam latitudo tertii modi, quia unus terminus comparabilis ipsius est species humana, sed alter est species aliorum entium, sed latitudinis tertii modii unus terminus comparabilis est pars speciei humane existens in uno climate, altera uero est pars speciei humane existens in aliis climatibus, qui termini angustiores sunt, ideo latitudo tertii modi equalitatis angustior est latitudine primi modi; unde licet realiter latitudo unius non sit angustior latitudine alterius tamem per quamdam circumlocutionem sumptam in comparatione ad terminos comparabiles, una potest dici angustior altera, sicut uisum est. Secundo est dubitatio: Auicenna ponit quod si corpus Indi fiat quale corpus Sclaui quod corpus illud aut morietur aut infirmabitur. Sed contra, quoniam sequeretut tunc quod sanitate manente corpus non posset infirmari nisi in complexione. Hoc autem est falsum. Iuxta quod est intelligendum quod duplex est permutatio complexionis in humano corpore: una que fit subito et ista fieri non potest manente sanitate, et de hac intelligit Auicenna hic; altera est que fit paulatim et ista bene fieri potest sanitate manente, et de hac arguit ratio. Quod dicit in secunda parte notum est: hoc est quod dicit. Postquam Auicenna posuit modos equalitatis complexionis sumptos ex parte speciei, in parte ista ponit modos equalitatis illius sumptos ex parte indiuidui, et sic procedit quia primo ponit modos equalitatis sumptos ex parte totius indiuidui, secundo sumptos ex parte partis indiuidui, quia membrum. Secunda ibi: septimus. Prima in duas quia primo ponit modos equalitatis sumptos ex parte unius indiuidui ad omnia indiuidua, secundo relati ad dispositiones accidentales ipsius. Secunda ibi: sextus autem modus. Prima autem in duas quia primo declarat equalitatem illius modi comparando latitudinem equalitatis ipsius ad latitudinem qualitatis primi modi et tertii. Secundo quoddam quod dixerat declarat. Secunda ibi: debes. Circa primam partem est dubitatio. Auicenna ponit quod latitudo equalitatis quinti modi est angustior latitudine equalitatis primi modi. Sed contra: nam hec latitudo sic continet in se omne indiuiduum speciei humane sicut latitudo equalitatis primi modi: Ad hoc dicendum est quod latitudo equalitatis quinti modi potest considerari dupliciter: uno modo quantum ad terminos comparabiles ad terminos comparabiles ipsius et hoc modo est angustior latitudine primi modi. Nam termini comparabiles latitudinis quinti modi sunt complexio propria comparata ad complexiones proprias aliorum indiuiduorum, sed termini comparabiles latitudinis primi modi sunt species humana et species aliorum entium; modo planum est quod primi termini angustiores sunt secundis; ideo etc. Alio modo potest considerari quantum ad rem subiectam illis terminis comparabilibus et ut sic illa latitudo non est angustior, sed equalis latitudinis primi modi, quia sicut latitudo primi modi includit omne indiuiduum speciei humane considerando speciem humanam, ita hec latitudo quinti modi includit omne indiuiduum speciei humane considerando propriam complexionem uniuscuiusque illorum. Circa secundam partem est dubitatio; Auicenna ponit quod impossibile est duo indiuidua habere unam et eamdem complexionem. Sed contra: Auerroys sexto Colliget circa principium ponit quod est reperire duo indiuidua similis complexionis et que utantur uno et eodem regimine ita tamen quod continget alterum eorum mori cicius, aliud uero tardius. Item, si unumquodque indiuiduum haberet propriam complexionem, tunc ars medicine esset frustra et impossibilis; sed consequens est falsum, ut notum est; ideo etc. Consequentia declaratur: nam ars medicine principaliter inuenta est propter sanitatem conseruandam; modo si unumquodque indiuiduum haberet propriam complexionem, tunc oporteret in medicina tradi tot modos conseruandi quot sunt complexiones ille; sed ille sunt infinite quia indiuidua infinita sunt; ideo etc. In contrarium est Auicenna. Dicendum quod complexio ipsa habet duplicem diuersitatem: una est complexio sumpta ex parte forme introducende ab agente, alia est que sumitur ex parte materie et conditionum illius, que sunt tempus et locus et regimen. et similia. Unde sciendum ad euidentiam huius quod causa huiusmodi diuersitatis est, eo quod in omni generabili est considerare duplex principium: unum actiuum sicut sperma in quo est forma hominis in actu scilicet forma animalis, uegetabilis et mineralis; et alterum est principiu passiuum, puta sanguis menstruus qui in se includit omnes materias precedentes ex quibus constituitur, sicut cibi et aliorum, et preter hoc sunt conditiones materie illius in qua forma introducitur, sicut est locus in quo fit generatio, et sicut tempus absolute consideratum et etiam in comparatione ad astra et similia; et forme que in potentia sunt in spermate dici possunt conditiones materie ex quo earum esse est in potentia. Penes principium actiuum sumitut complexio que est secundum speciem siue ex parte forme et ista complexio diuersitatem habet finitam que tamen multam habet latitudinem et hec est complexio quam auctores diuidunt in nouem complexiones, unam temperatam et octo distemperatas. Et etiam est una complexio cui ars conseruatiua debetur et in hac complexione bene est possibile duo indiuidua adinuicem assimilari. Sed penes principium passiuum et eius conditiones accedentes dicitur complexio que dicitur secundum indiuiduum et ista complexio diuersitatem habet infinitam. Et propterea uidemus quod cum indiuidua infinita sint tanta diuersitatem habere quod nullus nulli assimilatur et in hac complexione non est possibile duo indiuidua adinuicem assimilari propter diuersitatem ex parte materie et conditionum ipsius. Per hoc apparet solutio ad auctoritatem Aueroys quia ipse ibi loquitur de complexione que est secundum speciem. Ad rationem: si unumquodque etc.dicendum quod non sequitur quoniam ars medicine inuenta non est ad conseruandam complexionem que est secundum indiuiduum, sed propter conseruandam complexionem que est secundum speciem Deinde cum dicit: sequitur, in parte ista ponit modos equalitatis sumptos ex parte membri, et primo ex parte membri relati ad alia membra, secundo relati ad dispositiones eius accidentales. Secunda ibi: octauus autem modus. Deinde cum dicit: cuius autem species. Postquam Auicenna determinauit de modis qualitatis absolute modo in hac parte determinat de eis comparatiue. Unde sciendum quod Auicenna supra posuit complexionem equalem ad pondus; modo hic uult comparare aliquos modos equalitatis ad illam ostendendo que species inter alias species est propinquior complexioni equali ad pondus, quod facit primo, et etiam que regio in comparatione ad alias regiones est propinquior complexioni equali ad pondus, quod facit secundo, etiam ostendendo quod membrum in comparatione ad alia membra est propinquius eidem complexioni, quod facit tertio Secunda ibi: cum regionum. Tertia ibi: in membris. Secunda diuiditur in duas quia primo ostendit que regio in comparatione ad alias regiones est propinquior equalitati ad pondus, secundo ostendit que regio post illam est illi propinquior. Secunda ibi post istas. Prima in duas quia primo facit quod dictum est. Secundo quoddam quod dixerat per rationem declarat, scilicet quod locus sub linea equinoctiali sit habitabilis, qui est sub equa coredia est locus que est super linea equinoctiali. Est autem linea equinoctialis in qua sol motus de oriente in occidens est peruenire ad spatium medium distans equaliter a duobus polis. Unde locus qui sic existit sub sole est locus habitabilis sub linea equinoctiali existens. Secunda induas quia primo declarat per rationem remouendo magis oppinionem quorumdam contrariam intentioni ipsius, secundo per rationem probantem magis propositum. Secunda ibi: amplius. Circa primam partem est intelligendum quod opinio Auicenne fuit quod sol magis esset causa estus in nobis per ipsius moram super capita nostra quam per eius respectum ad illa, et probat in fen secunda per signa duo: nam in meridie sol rectius respicit corpus nostrum quam post meridiem; modo ad sensum maior est calor, post meridiem parum quam in meridie, et hoc non contingit nisi quia sol super nos maiorem moram contraxit. Aliud est: nam in iunio sol rectius respicit capita nostra quam in iulio et augusto, et tamen calor maior est in iulio et augusto quam in iunio et hoc non contingit nisi quia sol super nos maiorem contraxit moram. Modo dicit Auicenna quod in regione nostra que erat in tercio climate sol maiorem contraxit moram quam in regione que est sub linea equinoctiali eo quod in illa dies est duodecim horarum sicut et nox, in ista autem nostra dies est quattuordecim horarum cum dimidia, ideo in nostra regione erit maior estus quam in illa et cum nostra sit habitabilis, multo magis et illa que sub linea equinoctialis existit. Dico tamen circa ista quod sub linea equinoctiali habitatio est possibilis et est etiam necessaria. Quod declaratur primo auctoritate Haly in Quadripartito ubi ponit talem habitationem esse et etiam colorem hominum qui ibi inhabitant. Dicit quod sunt coloris citrini. Hoc etiam ratione declaratur quoniam ubique natura ad generationem intendit et ideo ad conseruationem entium in locis habitabilibus ubique intendit ut generatio conseruetur. Sed dico quod hec habitatio mala est, primo ex rectitudine solis; nam sol duobus diebus recte aspicit corpora habitantium ibi, sicut in medio martii et medio septembris; secundo ex mora: nam licet sicut ponit Auicenna sol maneat ibi per duodecim horas, tamen in horis illis plus estus imprimit in corpora habitantium ibi quam in horis aliis quattordecim cum dimidia, unde estas existens in regione illa Auicenne est hiems respectu regionis que est sub linea equinoctiali ita quod caliditas ibi existens non sufficienter euentatur per noctem, sicut ponit Auicenna. Habitatio autem que est sub Cancro peior est habitatione predicta eo quod sol respicit recte corpora habitantium ibi per unum mensem, etiam est ibi terre propinquior quam in habitatione que est sub linea equinoctiali. Sed pessima inter omnes est habitatio que est in Capricorno, quoniam sol corpora habitantium respicit ibi per unum mensem, etiam est ibi magis propinquus terre, nam ibi sol minorem augem habet quam in Cancro et etiam in linea equinoctiali. Circa secundam partem est intelligtendum quod ratio quam adducit ibi Auicenna potius arguit oppositum quam propositum eius quod intendit. Nam si dispositiones morantium in regione illa sint similes complexioni illius, sunt similes in caliditate et siccitate intensa non in temperancia, quoniam regio illa temperata non est. Eciam si aer ibi non impediatur impedimento aliquo, sicut pluuiis et uentis, hoc est pro peiori quoniam illa non erunt contemperantia caliditatem illius regionis. Queritur que complexio humana sit propinquior complexioni equali ad pondus an equalis a iustitia an inequalis, ut calida et sicca, frigida et sicca, et sic de aliis Et arguitur primo quod calida et sicca sit illi propinquior quia si in complexione humana dominantut elementa grauia, illa complexio que minus habebit de ellementis grauibus erit propinquior complexioni equali ad pondus; sed ista est huiusmodi; ideo etc. Maior apparet quoniam talis complexio erit magis in medio inter contrarias qualitates. Minor et de se nota; nam in complexione calida et sicca plus dominatur ignis quam in aliqua alia. Quod autem in homine dominentur ellementa grauia apparet per Aristoteles. in quarto Methaurorum et Auicenna supra capitulo de ellementis: utrobique ponitur quod in unoquoque misto oportet dominari ellementa grauia ad hoc ut detinerentur in misto elementa leuia petentia propria loca. Secundo arguitur quod complexio calida et umida sit illi propinquior quia si complexio humana declinat magis ad frigiditatem et siccitatem, illa compllexio que minus declinabit ad illa erit propinquior complexioni equali ad pondus; sed calida et humida est huiusmodi; ideo etc. Maior est de se nota quia illa complexio erit magis in medio. Minor apparet. Quod autem complexio humana declinet ad frigiditatem et siccitatem declaratur: primo ad frigiditatem quia ellementa grauia que ambo sunt frigida in ipsa dominantur. Secundo etiam apparet quod declinet ad siccum quoniam in homine terra magis dominatur quam aqua, que sicca est. Tertio arguitur quod complexio frigida et humida sit propinquior illi quia si complexio humana declinat ad calidum et siccum, complexio que minus declinabit ad illam erit propinquior complexioni equali ad pondus; sed frigida et humida est huiusmodi; ideo etc.Maior apparet ex dictis. Minor est de se nota. Quod autem complexio humana declinet ad calidum declaratur, quoniam Aristoteles in De morte et uita et in De problematibus ponit quod homo inter omnia animalia est calidissimum, unde est recte figure quia in eo est plus de igne qui petit locum suum. Quarto arguitur quod complexio frigida est sicca sit illi propinquior quia si complexio humana declinat ad calidum et humidum, complexio que minus declinabit ad illam erit propinquior complexioni equali ad pondus; sed frigida et sicca est huiusmodi; ideo etc, Maior apparet ex dictis. Quod complexio humana declinet ad calidum et humidum apparet per Ysaac, in Dietis uniuersalibus, capitulo de sapore dulci et etiam per Aristotelem. in De causis longitudinis et breuitatis uite et Damascenus in suis afforismis. In contrarium est Auicenna qui ponit quod complexio equalis a iusticia in homine est propinquior equali ad pondus, et etiam Galienus in primo De complexionibus ubi dicit quod homo temperatus est uere medius in uniuersa terra. De ista questione sunt plures oppiniones. Una oppinio est cuiusdam ualentissimi qui ponit quod non debet comparari complexio equalis a iusticia complexioni equali ad pondus. Et eius ratio est talis: illa non sunt adinuicem comparabilia quorum rationes differunt specie et etiam genere; sed ratio complexionis equalis ad pondus et ratio complexionis equalis a iusticia differunt specie et genere: ideo etc. Maior apparet quoniam comparabilia adinuicem sunt in uno genere secundum Aristotelem. septimo Phisicorum. Minor declaratur quia ratio complexionis equalis ad pondus est in relatione ad mensuram qualitatum elementorum ex quibus illa constituitur, sed ratio equalis a iusticia est in relatione ad opus. Sed ille uidetur dicere secundo quod, licet non possit dici que complexio equalis a iusticia sit propinquior complexioni equali ad pondus, queri tamen potest que complexio sit ab illa minus remota, et dicit quod complexio frigida est sicca est illi minus remota; et ipsius ratio est quia si tota humana complexio declinat ad calidum et humidum, complexio que minus ad illam declinabit erit propinquior complexioni equali ad pondus; sed talis est frigida et sicca. Maior apparet quia illa est in medio magis. Minor est de se nota. Quod autem complexio humana declinet ad calidum et humidum ponit Ysaac pro dicto loco. Sed hec opinio non est primo uera quia implicat contradictoria; dicit enim quod complexio equalis a iusticia comparari non poest complexioni equali ad pondus; postea dicit quod bene potest queri que complexio sit illi minus remota in complexione humana; modo penes hoc secundum ponit complexionem humanam comparari complexioni equali ad pondus; ideo etc. Dico secundo quod hec opinio non est uera quantum ad hoc quod ponit primo complexionem equalem ad iusticiam non posse comparari complexioni equali ad pondus, ymmo illi comparari potest. Et ratio est quia sunt adinuicem comparabilia saltem ut sic secundum quod habent unam rationem secundum genus; sed complexio equalis a iusticia et ad pondus sunt huiusmodi; ideo etc. Maior apparet per illud quod ponit illa opinio. Minore declaratur: nam hec est una ratio communis utrisque, scilicet confici ex eisdem extremis et in hac comparari possunt cum in ea communicent, licet differant quantum ad rationem formalem earum; nam ratio formalis complexionis equalis ad pondus sumpta est penes qualitates elementorum in relatione ad pondus, sed ratio formalis equalis a iusticia sumpta est penes qualitates ellementorum in relatione ad opus Et in hoc implicari potest improbatio cuiusdam oppinionis que ponit quod complexio equalis ad iustitiam comparari non posssit equali ad pondus. Et ratio eius est quia comparatio entis perfecti ad non ens est impossibilis; sed complexio equalis a iusticia est summe ens perfectum; equalis autem ad pondus est non ens. Sed ista ratio non ualet quoniam, ut dictum est saltem ad hoc quod est ipsas constitui ex eisdem extremis compararai possunt adinuicem. Opinio etiam prima non est uera quantum ad id quod dicit, scilicet quod complexio frigida et sicca sit illi propinquior, et soluo solum rationem ipsius. Cum dicitur: si tota complexio etc. concedatur. Ad minorem: uerum est si ita sit. Et cum dicitur auctoritate Isaac quod complexio humana est calida et humida posssumus respondere dupliciter: uno modo quod ille falsum dixit, uel aliter et melius, scilicet quod dixit de complexione humana que debetur homini ut uiuens est et non de illa que consurgit ex coalternatione membrorum simul, de qua est hic sermo. Alia est opinio que ponit quod complexio equalis a iusticia in homine sit propinquior equali ad pondus. Et ratio eius est quia illa complexio est magis in medio inter contrariias qualitates. Dicit enim quod talis complexio est complexio ualde lata que declinare potest ad frigidum et etiam calidum, humidum et siccum tamen cum modico excessu, et hoc non facit nisi ut euitet rationes que consueuerunt fieri contra talem positionem que ei uidentur sicut Achilles. Unde quando ei arguitur quod complexio frigida et sicca debet esse propinquior complexioni equali ad pondus aut aliqua alia, dicit quod non, quoniam complexiones tales cum multo excessu declinant ad calidum et frigidum, humidum et siccum. Sed hoc quod dicit et ponit ista opinio non uidetur michi ex toto bene dictum. Nam complexio equalis a iusticia solum declinans est ad calidum et humidum, numquam ad frigidum et siccum; quod declaratur primo auctoritate Auicenne infra fen secunda, capitulo de signis complexionis temperate. Dicit enim ibi quod talis complexio magis declinat ad latus carnositatis quam macilentie, carnositas autem calida est et humida. Hoc etiam arguitur ratione: nam quelibet particula corporis animata est ita quod in particula corporis principium et forma operationis est anima, sed particula est subiectum et materia; modo cum aliqua duo concurrunt ad unam operationem quorum unum est sicut forma et alterum sicut materia illud quod est sicut forma alteri dominatur; igitur anima dominatur particule ipsius, et cum ista agat cum instrumento quod est calor et spiritus et illa sint calida et humida oportebit etiam illa dominari in qualibet particula, et per consequens in toto corpore. Item, illa complexio magis dicitur temperata que melius iudicat de tangibilibus, quoniam iudicium illorum fit per illud quod est medium inter eorum excellentiam; sed complexio calida et humida est huiusmodi, non frigida et sicca secundum Aristotelem secundo De anima, eo quod anima iu iudicando semper indiget quoddam calore; ideo etc. Propter quod dico aliter ad questionem sic, quod in corpore humano est triplex complexio, una que debetur ei ut uiuens est, et hec est illa que a corde fluit ad alia membra. Alia complexio est que debetur cuilibet parti corporis et hec est complexio innata partium illarum que actuata est per caliditatem procedentem a corde et hec est complexio cuius auctores ponunt signa quando ponunt signa complexionis membrorum. Alia est complexio totius corporis que resultat ex coalternatione membrorum totius corporis adinuicem. Si loquamur quantum ad primam complexionem humanam sic dico quod complexio frigida et sicca est propinquior complexioni equali ad pondus, et ratio huius est: si tota humana complexio per quam uiuimus est declinans ad calidum et humidum, complexio que minus ad illam declinabit erit propinquior complexioni equali ad pondus, quia magis erit in medio; sed illa est frigida et sicca, ut notum est; ideo etc. Quod autem complexio humana per quam uiuimus sit huiusmodi ponit Auicenna in littera illa: si in comparatione uero. Sed si loquamur quantum ad complexionem secundam, sic complexio cutis est illi propinquior. Et ratio huius est duplex, una quia complexio illa est illi propinquior que magis est in medio inter qualitates contrariaa; sed complexio cutis est huiusmodi, et maxime in ditis, ut ponit Auicenna. Maior est nota. Minor declaratur quia cutis contexta est ex uillis neruorum qui frigidi sunt et sicci et uillis carnis qui sunt calidi et humidi. Item illa complexio est propinquior complexioni ad pondus que melius iudicat de tangibilibus; sed complexio cutis est huiusmodi; ideo etc. Maior apparet quoniam iudicium in tangibilibus fit per id quod est temperatum inter extrema tangibilium, secundum Aristotelem primo De anima. Minor est de se nota. Sed si loquamur quantum ad complexionem tertiam sic complexio equalis a iustitia est propinquior equali ad pondus; est autem talis complexio que habet membra proportionata in eorum quantitatibus et qualitatibus secundum quod est possibile reperiri in specie hominis ad perficiendum illius operationes, et hec est illa complexio temperata cuius auctores signa ponunt. Quod autem hec sit illi propinquior ut sic est duplex ratio. Una est quia illa complexio est propinquior equali ad pondus que melius iudicat de tangibilibus; sed complexio equalis a iuticia est huiusmodi; ideo etc, Alia ratio est quod illa complexio est propinquior equali ad pondus que est magis in medio; sed equalis a iusticia in homine est huiusmodi; ideo etc. Maior nota est. Minor declaratur per Galienum in primo De complexionibus. Secundo hoc declaratur sic: nam operatio que est intelligere melius et perfectius debetur intelligentiis quam homini quia ipse omnino sunt abstracte a materia et contrarietate illius. Ita uidentur ponere philosophi. Et ideo complexio hominis illius erit magis in medio et magis a contrarietate remota qui melius aliis intelligit. modo homo cuius complexio est equalis a iustitia melius intelligit, ut ponit Galienus primo De complexionibus; ideo etc. Sed est aduertendum quod quia particule hominis illi comparantur sicut elementa propinqua, ideo possibile est ex illis adinuicem coalternatis debite sicut in corpore temperato consurgere complexionem temperatam et que uere temperata erit, cum ad sensum et in actu talia elementa sint in ipso, sicut etiam uidemus quod ex uillis nerui et carnis consurgit complexio temperata in cute, que non sic potest dici uere temperata sicut complexio carnis corporis propter esse magis confractos uillos in cute quam membra corporis in corpore, et ideo propter hoc magis est una complexio cutis in actu quam totius corporis. Et per hoc potest solui quedam ratio superius facta que uadit contra hanc positionem, que dicit quod in complexione cuiuslibet partis dominatur calidum et humidum que sunt anime instrumenta. Dicendum quod sine dubio comparando complexionem influentem membrorum ad eorum innatam semper influens dominatur innate et ut sic complexio quecumque sit declinat ad calidum et himidum; sed comparando complexiones influentes et innatas quorumdam membrorum ad complexiones innatas et influentes aliorum, sic potest quandoque ex illis complexio temperata consurgere ut cum membra in suis dispositionibus sic se habent, ut in hiis que secundum naturam nullum excessum habent. Ad rationes. Ad primam: si in complexione humana dominantur ellementa grauia etc., dico quod ista ratio arguit solum quod complexio calida et sicca sit magis in medio inter qualitates ellementorum que sunt grauitas et leuitas, sed non in medio inter qualitates que sunt calida et frigida, humida et sicca. Ad secundam: si complexio humana declinat etc. Concedatur. Ad minorem, uerum est si in homine dominentur ellementa grauia; modo si illa dominentur dominium habent quantum ad quantitatem et non quantum ad uirtutem. Uel aliter, quod ratio illa arguit de complexione que prouenit in homine ex parte passiui principii, penes quam, scilicet complexionem ex parte principii accepta, scilicet terre et aque, numquam in homine temperamentum resultat, sicut penes complexionem accepta ex parte actiui principii, scilicet ignis et sui caloris, sed nos intelligimus hic de complexione que consurgit ex membris adinuicem coalternatis penes quam in homine temperamentum aliquando attenditur. Ad tertiam: si complexio humana etc. Concedatur. Ad minorem: uerum est si ita sit. Et cum dicitur auctoritate Aristotelis quod homo est calidissimum animalium, dicendum quod non intelligit quod sit calidissimum quantum ad acuitatem caloris, sed quantum ad eius quantitatem, unde pro tanto est calidissimum inter omnia animalia quia plus habet de sanguine et spiritu in quanto aliquo alio. Et ideo etiam contingit quod ipse est recte figure cum de ratione spiritus et caloris sit ferri sursum. Ad quartam: si complexio humana etc. Concedatur. Ad minorem: uerum est si ita est. Et cum dicitur auctoritate Ysaac et Aristotelis. dicentium quod complexio hominis est calida et humida, dicendum quod ipsi intelligunt de complexione humana que homini debetur ut uiuens est et non de ea que resultat ex membris corporis adinuicem coalternatis. Post istos uero etc, supra Auicenna ostendit quis locus est magis habitabilis et magis temperatus secundum eius intentionem, modo in hac parte ostendit quis locus post illum est magis habitabilis et magis temperatus. Circa quam est primo intelligendum quid sit clima. Nam ipsum nichil aliud est quam pars terre bene habitabilis siue spatium distinctum penes longitudinem diei ex additione hore nota. Nam clima spatium est terre bene habitabilis ad differentiam spatii terre non habitabilis penes quod clima non sumitur, sicut est spatium terre habitabilis que est sub linea equinoctiali et etiam illius que est sub Cancro, unde primum clima incipit a spatio terre que est citra lineam equinoctialem in quadam terra que uocatur Mecha, in Arabia.est. Distinguitur autem speciem terre bene habitabilis quod est clima, penes diuersitatem longitudinis diei ex additione hore nota. Ad cuius euidentiam est sciendum quod dies maior totius anni est dies quartadecima iunii et ista diuersificatur secundum diuersitatem climatum. Nam in primo climate ipsa est tredecim horarum. In secundo est tredecim horarum cum dimidia et sic de aliis ita quod in omni climate preter primum dies addit unam horam mediam. Ita signauerunt astrolagi et ideo quia dies talis penes climata diuersa diuersificata est, pro tanto in climatibus diuersis diuersificata sunt orilogia quoniam per orilogium horas diei cognoscimus sole absente. Secundo intelligendum est quod climata diuersificantur ex suis quantitatibus et etiam qualitatibus. Ex quantitatibus quoniam primum clima continet maius spacium quam secundum et secundum quam tercium et sic de aliis. Contra, tu dices: non uidetur quod primum clima sit maius secundo quoniam dies in primo climate maior est per dimidiam horam quam in primo climate. Dicendum quod illud contingit propter diuersitatem horizontis. Ex qualitatibus et sic distinguuntur climata quoniam primum secundum et tercium sunt maxime calida, sed sextum et septimum sunt maxime frigida; quartum et quintum se habent medio modo. Sed est dubitatio: Auicenna dicit quod habitantes in quarto climate sunt temperatiores quam in aliis. Sed contra: nam Auerroys secundo sui Colliget circa finem ponit quod temperatiores sunt illi qui habitant in quinto climate. Hoc etiam arguitur auctoritate Galieni et Yppocratis. Hoc etiam arguitur ex alio: Aristoteles enim uolens ostedere Grecos esse temperatiores aliis hominibus, ostendit per duo signa, scilicet quia ipsi aliis hominibus habent naturaliter maiorem fortitudinem modo Greci sunt habitantes in quinto climate; ideo etc.Dicendum quod sicut ratio probat temperatiores sunt homines qui habitant in quinto climate, maxime circa principium et etiam qui habitant circa finem quarti. Hoc etiam declaratur ratione Auicenne, eam aliter adducendo. Nam si in primis tribus climatibus est uehemens caliditas a sole oportet quod ipsius immensitas reseruetur circa quartum clima et maxime circa principium ipsius; sed circa finem ipsius et in principio quinti climatis possibile erit magis contemperari illam per frigiditatem que est in subsequentibus climatibus propter solis remotionem ab eis. Deinde cum dicit: in membris: Postquam Auicenna ostendit que species inter alias species est propinquior complexioni equali ad pondus et etiam quis locus habitabilis est illi propinquior, statim in hac parte ostendit quod membrum inter alia membra est propinquius complexioni equali ad pondus, et primo ostendit quod sit illud membrum, secundo ostendit quare sit illi propinquius quia temperatius. tertio ostendit que pars illius membri sit propinquior equali ad pondus. Secunda ibi: quasi. Tertia ibi: quod autem in cute. Circa primam partem est primo intelligendum quod multiplex est caro: quedam est caro pura ut illa que est pars lacerti, unde dicebat Galienus in secundo De complexionibus quod non inuenies carnem puram in corpore nisi eam que est pars lacerti et ista in corpore non reperitur in actu, sed potentia solum. Quedam est caro simplex que est principium sensus tactus ut illa que est in manibus et gingiuis. Est caro lacertosa que est principium sensus et motus. Et confusa, ut caro uiscerum. Uocatur aurem confusa secundum Galienum in fine decimi Therapeutice eo quod ipsa determinatam complexionem non habet sed eam acquirit a membris cuius est pars. Et caro glandosa sicut caro que est in hyem, in inguine et sub ascellis. Modo inter omnes istas caro pura et simplex est temperatior, et ratio huius est quia melius et perfectius iudicat de qualitatibus tangibilibus. Sed est dubitatio: Auicenna ponit quod cutis est propinqua complexioni equali ad pondus. Sed contra: nam secundum Aristotelem in De partibus animalium, coria animalia sunt frigida et sicca; sed cutis est corium hominis; ideo etc. Item hoc arguitur ratione: cutis sicca est quia dura, frigida est quia sanguine priuata, et sic frigida est et sicca quare non illi propinqua. Item, cutis difficilis est digestionis; modo hoc non contingit nisi propter eius terrestritatem. Item, illud membrum in sui complexione non est propinquior complexioni equali ad pondus quod non iudicat de qualitatibus tangibilibus; sed cutis est huiusmodi secundum Aristotelem. secundo De anima et in De partibus animalium. In contrarium est Auicenna. et Galienus in secundo De complexionibus et etiam Alyabbas. Dicendum quod cutis in sui complexione propinquior est complexioni equali ad pondus omnibus aliis membris, et hoc statim declarabit Auicenna. Ad rationes: ad primam: secundum Aristotelem. etc. dicendum quod non est simile de cute aliorum animalium et cute hominis, quoniam cutes aliorum animalium principaliter ordinata sunt ad defensionem, sed cutis hominum principaliter ordinata fuit ad iudicandum de qualitatibus tangibilibus. Ad secundam: cutis est sicca etc., dicendum quod cutis cuius complexio est temperata est illa que sic se habet quod eius complexio temperamentum recipit a uillis carnis et neruorum ex quibus contexitur et etiam ex carne que illis supponitur et ex sanguine et spiritu que ad illam perueniunt. Ad tertiam: cutis est difficilis digestionis etc., dicendum quod uerum ut est a corpore separata et sic habet complexionem in potentia tantum. Ad quartam: illud etc., concedatur. Ad minorem: falsum est. Et tu probas per Aristotelem. Dicendum quod duplex est cutis ut ponit ibi Arisoteles., una extrinseca que hymen uocatur que non sentit sed magis est medium adiuuans ad sentiendum, alia est intrinseca que senciens est. De prima intelligit ibi Ar. Secunda in duas quia primo probat quod cutis sit temperata inter qualitates actiuas, secundo inter qualitates passiuas ibi: similiter quorum. Prima in duas secundum quod per duas rationes probat, ibi: forsitan In prima parte intendit talem rationem: illud est temperatum inter calidum et frigidum quod non patitur a temperato inter calidum et frigidum; sed cutis est huiusmodi; ideo etc. Maior declaratur quia da quod ab illo patiatur, statim sequitur quod non est temperata; nam semper sensibilia oportet esse contraria sensui et e conuerso, quoniam inter illa duo est actio et passio, modo actio et passio, siue sit realis siue intentionalis semper est inter contraria. Preterea, quotiens instrumentum alicuius sensus habet speciem rei sensibilis cum materia non amplius recipit speciem illius sine materia, unde membrum calidum in tertio gradu, quia habet caliditatem cum materia in tertio gradu numquam illam recipit sine materia in illo gradu, quoniam diuersi sunt modi essendi forme cum materia et sine. Et sic etiam membrum temperatum in calido et frigido, quia habet temperantiam illam cum materia numquam illam recipit sine materia ab aliquo sensibili temperato inter illa, et per consequens non patitur ab illo. Da ergo quod ab illa patiatur, statim sequitur quod illam non habet et per consequens non est simile illi temperato. Minorem declarat Auicenna in littera: dicit enim quasi, quoniam si ab illo patitur differt tamen ut sensibiliter; sed in secunda parte dixit forsitan quoniam non est possibile equaliter illa duo in cute equari. Deinde cum dicit: similiter, in parte ista Auicenna probat quod cutis est temperata inter qualitates passiuas et intendit talem rationem: illud est temperatum inter humidum et siccum quod non patitur a temperato inter humidum et siccum. Sed cutis est huiusmodi; ideo etc.Maior declaratur sicut maior precedentis rationis, ideo non insisto in eius declaratione. Minorem ponit et declarat Auicenna in littera Deinde cum dicit: quod autem, in parte ista ostendit Auicenna que pars cutis sit propinquior complexioni equali ad pondus. Circa quam est intelligendum quod sicut ponit Alyabas in primo sue Theorice cutis dupliciter diuersificatur: uno modo ex parte membri quod ex ipsa circumuoluitur, et ut sic quedam cutis a membro separatur ut cutis uentris, quedam non ut cutis frontis et uole manus; alio modo ex parte partium ex quibus constituitur, et ut sic dicimus quod aliqua cutis est calida, aliqua frigida, aliqua rara, aliqua dempsa, et aliqua pilosa, aliqua non pilosa. Modo ad propositum: illi cuti magis attribuitur temperies que coniuncta est membro quod ex ipsa circumuoluitur et hoc ideo quia ipsa temperiem non habet nisi ratione eorum ex quibus constituitur et eorum que ei supponuntur quibus ipsa coniungitur. Sed est dubitatio: Auicenna ponit quod cutis extremitatis indicis est melioris sensibilitatis aliquo alio membro. Sed contra: nam Galienus, quarto De accidentibus ponit quod oculus et os stomaci sunt acutioris sensus aliquo membro corporis. Idem etiam ponit de uitga, sexto De interioribus. Dicendum quod duplex est bonitas sensus tactus; una est in iudicando de tangibilibus, et ut sic cutis ipsa est melioris sensibilitatis, alia est que est acuitas sensus magis et ista est respectu alicuius sensibilis tactus, et ut sic membra dicta sunt melioris sensibilitatis; nam os stomaci respectu inanitionis et repletionis fuit acutioris sensus propter conseruationem indiuidui, sed uirga respectu delectationis cuiusdam fuit acutioris sensus propter conseruationem speciei etc. Et arguitur primo quod sic auctoritate Auerroys ui sui Coliget, circa principium ubi ponit possibile esse reperiri duo indiuidua eiusdem complexionis. Hoc etiam arguitur ratione: temperantia et equalitas secundi modi est temperantia secundum speciem; sed temperantia secundum speciem in pluribus indiuiduis est eadem; ideo etc. Et confirmatur ratio quoniam Galienus secundo De regimine sanitatis ponit quod plura corpora temperata erant in regione y cum sit temperata. Item, si omne indiuiduum haberet propria complexionem, ars sanatiua nulla esset; sed consequens est falsum, ut notum est; ideo etc. Consequentia declaratur: nam si ita esset tunc oporteret quod in tale arte determinarentur omnes modi regiminis corporis, et cum corpora sint infinita, etiam modi erunt infiniti; et cum de infinitis non sit ars, ideo etc. Item, possibile est unum corpus permutari de calido in frigidum et aliud corpus de frigido in calidum et cum talia corpora in medio transmutationis sint temperata erit inuenire duo indiuidua temperata. Item, possibile est accipere duo indiuidua aque illam diuidendo in suas partes et tamen talia erunt unius et eiusdem complexionis. In contrarium est Auicenna hic, et etiam Aueroys sexto sui Coliget. Obmissis aliorum opinionibus que friuole sunt dico ad hanc questionem quod mihi uidetur sic: nam complexio duplicem habet distinctionem, una ex parte forme, alia ex parte materie., et hoc contingit propter mista habere formas proprias et etiam materias proprias alias a materia prima. Modo si loquamur de complexione que distinctionem habet ex parte forme, quia illa est finita, sic possibile est plura indiuidua communicare in una complexione. Et ratio huius est triplex: una est: si alicuius extrema sunt finita et ipsum medium existens est finitum; sed extrema complexionis humane accepte a parte forme sunt finita, ideo ipsa erit finita, et cum finita complexio in infinitis reperiri non possit nisi plura ex infinitis indiuiduis in illa communicent, ideo etc. Maior apparte. Nam Aristoteles. in primo De sensu et sensato uolens probare quod colores medii sint finiti hoc probat quia extremi coloris sunt finiti. Minor nota est: nam talia extrema sunt calidum frigidum, humidum et siccum, talia autem finita sunt. Item, forma est finiens et determinans et si sic ergo complexio humana accepta ex parte forme erit finita et sic existens non potest in pluribus infinitis reperiri nisi plura illa communicent. Item, si complexio humana ex parte forme est ex ellementis constituta habentibus combinationes finitas, et complexio humana erit finita; sed ita est; ideo etc. Maior apparet de se. Minor declaratur: nam ellementa aut combinantur cum temperie aut cum excessu a temperie, et tunc aut sunt cum excessu ad calidum et frigidum, humidum et siccum simpliciter uel commiste et isti sunt illi modi complexionis quibus ars sanatiua debetur, quia finiti sunt et non illi ex parte materie sumuntur, cum tales sint infiniti. Sed si loquamur de complexione ut distinctionem habet ex parte materie, sic impossibile est duo indiuidua habere unam et eamdem complexionem, sed unumquodque habet complexionem sibi propriam. Unde sciendum quod duplex est materie diuersitas: una que est eius secundum se eo quod ipsa includit materias omnium precedentium usque ad ellementa, sicut sanguis menstruus includit materiam cibi, chili, humoris et similium, alia est diuersitas quantum ad conditiones ipsius que sunt tempus, locus, regimen et similia. Nam fetus unus in uno loco generatur et in alia matrice quam alter et etiam in alia regione et alio tempore utitur una mulier quam altera ex quibus debet fetus generari et sic de aliis, Et quia diuersitates iste infinite sint sunt ideo penes eas diuerse complexiones et infinite in indiuiduis que infinita sunt attribui possunt. Et hoc est quod dicebat Aueroys in suo VI cum dicebat quod preter preparationem accidit unum indiuiduum mori citius alio dato quod unius sit complexionis quia colerice et uno utatur regimine. Sed statim contra dicta arguitur: nam Aristoteles in De generatione animalium ponit quod generatio gemellorum fit ex spermate uno diuiso tamen in plures partes penes diuersas cellulas matricis, modo quantum est ex parte materie possibile erit talia indiuidua in complexione esse eadem. Dicendum quod adhuc accidit indiuidua illa in propria complexione diuersificari quia casualiter accidit quod eadem et equalis pars spermatis et menstrui effundantur ad cellulam matricis, etiam quia mulier alio regimine uti potest in motu et quiete penes utrosque, quoniam magis mouebitur secundum partem in qua est unus fetus, et minus secundum aliam in qua est alter fetus, etiam quia uidemus quod unus fetus citius egreditur a matrice quam alter et hoc non contingit nisi quia unus prius altero fuit generatus; etiam hoc potest contingere diuersitate ex parte formarum que sunt extra spermate hominis que cum sint in potentia preter formam hominis, possunt diuidi conditiones materie. Unde Aristoteles. in De generatione animalium, capitulo de causis assimilationis parentum, ponit quod sperma hominis agit ut ens, ut corpus, ut uegetabile, ut pars animalis et ut pars progeniei et ut pars hominis, et pro tanro contingit quod fetus aliquando assimilantur parentibus et non auo, aliquando e contra, aliquando alteri a sua progenie assimilatur et sic de aliis. Ad auctoritatem Auerroys dicendum quod ratio illa arguit de complexione ex parte forme et hoc est concessum. Ad secundam apparet solutio ex dictis. Ad tertiam: possibile est etc.dicendum quo ratio illa etiam non est ad propositum quia arguit de complexione conracta ex tempore et nos hic intelligimus de ea que ex generatione contrahitur. Ad quartam: possibile est etc. dicendum quod ratio illa non est ad propositum quoniam arguit de complexione alicuius indiuidui ex generatione causata. Debes: postquam Auicenna posuit modos equalitatis complexionis qui reperiuntur humana natura in parte ista ipse ponit equalitatem complexionis, et etiam inequalitatem que reperitur in medicina. Et primo ponit modum equalitatis repertum in medicina, secundo ponit modum inequalitatis complexionis. Secunda ibi: et similiter. Prima in duas quia primo ostendit quomodo qualitas complexionis non reperitur, secundo ostendit quomodo illa reperitur. Secunda ibi: sed uolumus Circa primam partem est intelligendum. Diceret aliquis: unde ueritatem habet ista consequentia, quod si medicina esset temperata in sui complexione temperamento humano quod ipsa esset ex ipsamet substantia humana? Dicendum quod ex hoc. Nam complexio temperata hominis consurgit ex coalternatione omnium membrorum corporis adinuicem hominis que sunt ellementa propinqua illius; modo si medicina esset temperata temperamento humano ipsius complexio consurgeret ex coalternatione membrorum adinuicem et sic esset ex ipsamet substantia humana. Uerum est tamen quod aliqui improbant causam conclusionem dictam. Dicunt enim quod complexio temperata hominis non consurgit ex coalternatione membrorum adinuicem, quoniam cum etiam in aliis animalibus sequeretur quod complexio illorum temperata esset sicut complexio hominis temperata, quod est falsum. Sed istud nichil est dictum quoniam licet in aliis animalibus temperies complexionis resurgat ex coalternatione membrorum, tamen membra in illis non sic declinat ad temperiem sicut membra hominis quia sunt magis calida et sicca membris hominis, aut sanguis eorum acutior est uel frigidior. Et ideo dicendum quod ratio illa est optima. Potest etiam uerificari sic illa consequentia: nam complexio equalis a iusticia in homine dicitur in relatione ad operationes debitas speciei humane; modo si medicina temperata haberet talem complexionem hominis temperatam, tunc ipsa faceret operationes debitas speciei humane, et cum operatio arguat formam sicut transmutatio materiam, tunc illa medicina haberet formam humanam. Et confirmatur ratio. Nam Auicenna infram, capitulo De eo quod comeditur et bibitur, fen secunda: complexio preparat ad formam. Tunc arguo sic: ubi est dispositio propinqua preparans ad introductionem forme, in eodem est etiam forma. Si ergo medicina temperata habebit complexionem hominis temperatam, habebir etiam formam hominis, cum habeat dispositionem propinquam preparantem ad introductionem forme illius. Secundo est intelligendum quod sicut ponit Auerroys in suo quinto et Galienus tertio De complexionibus et Auicenna infra, fen secunda de eo quod comeditur et bibitur, complexio medicinarum est talis in potentia; sed complexio hominis et aliorum animalium est talis in actu. Et ratio huius est ista quoniam homo et alia animalia sunt uiuentia perfecte habentia operationes plures, unde ad illas perficiendas indiguerunt complexione, hoc est calido in actu, sed quia medicine fuerunt sine uita uel cum uita imperfecta indiguerunt calido non in actu sed in potentia solum Circa secundam partem est dubitatio utrum reperiatur medicina temperata. Et arguitur primo quod non auctoritate Aueroys VI sui Coliget, ubi ponit quod impossibile est quasi et difficile reperiri medicinam temperatam. Item Galienus in tertio De simplici medicina ponit sic concludendo: Et iam ostendi tibi quod omnes medicine sunt inequales. Item hoc arguitur ratione, scilicet Galieni tertio et primo De simplici medicina, et tertio De complexionibus: De proprietate cibi est ut conseruet corpus quia deperdita ipsius restaurat, sed de proprietate medicine est ut alteret. Tunc arguo sic: quod est alterans non est temperatum; sed omnis medicina alterat; ideo etc. Maior est nota quia omne alterans est contrarium et uincens alteratum. Minor apparet ex dictis. Et confirmatur hec maior quoniam Auicenna infra, capitulo de eo quod comeditur et bibitur ponit quod medicina agit sui qualitate; sed quod qualitate agit est alterans; ideo etc. In contrarium est Auicenna hic et Galienus tertio De simplici et tertio De complexionibus. Ad euidentiam solutionis huius questionis oportet intelligere quod medicina dicitur calida, frigida, humida et sicca in sui potentia et non in actu, quoniam non calefacit nec infrigidat nec humectat nec exsiccat nisi transmutationem recipiat a corpore nostro, ut arguatur sic: illud est tale in potentia quod eget transmutatione per quam acquirit formam per quam agit; sed medicina calida etc. eget transmutatione a calore nostri corporis qua acquirit formam per quam agat in corpus nostrum: ideo etc. Sed est aduertendum quod aliquid est calefaciens corpus humanum dupliciter: uno modo ratione quanti ut quia auget in quanto sanguinem humani corporis qui calidus est, et ut sic cibus calefacit corpus nostrum. Nam quantumcumque sit frigidus, ut lactuca, semper generando et multiplicando sanguinem humani corporis ipso calefacit in quanto. Ita ponit Auicenna infra, iin capitulo de eo quod comeditur et bibitur. Alio modo est aliquid calefaciens corpus nostrum ratione qualis, non quia auget sanguinem in quanto sed in quali quia auget eius acuitatem, et ut sit media, cum sit calida, calefacit corpus nostrum. Et ex hiis apparet primo que sit differentia inter cibum et medicinam, quia cibus conseruat corpus nostrum quia auget in quanto, sed medicina alterat ipsum quia auget in quali. Addere enim in quali est quoddam alterari. Apparet secundo que sit differentia inter cibum temperatum et medicinam temperatam; nam medicina temperata aliqualiter conseruat, sed aliter quam cibus. Nam cibus conseruat substantiam nostri corporis et etiam eius qualitaten, sed medicina temperata solum conseruat eius qualitatem sed non substantiam quia in illam non addit secundum quantum. Sed tu dices: est reperire aliquam medicinam et temperatam et distemperatam que in sanguine conuertitur et talis, saltem temperata, conseruabit substantiam nostri corporis sicut cibus. Possumus dupliciter respondere: uno modo quod medicina illa non operatur amplius ut medicina, sed ut cibus, quia a materia operatur. Alio modo quod etiam est differentia inter cibum et medicinam, quoniam cibus plus conseruat quam alteret, sed medicina plus alterat quam conseruet. et hec est causa quare cibum offerimus corpori in multa quantitate quoniam corpus plus conseruat quam alteret, sed medicina offerimus in pauca quantitate quoniam corpus plus alterat quam conseruet, unde si in multa quantitate corpori offerreretur, corpus permutaret et corrumperet. Per ista apparet solutio ad questionem in qua queritur utrum sit possibile reperire medicinam aliquam temperatam. Et dicendum est quod sic. Et ratio huius est quia si est reperire aliquam medicinam que alterat corpus ad maiorem caliditatem uel frigiditatem, humiditatem uel siccitatem quam esset primo, est reperire medicinam temperatam; sed ita est; ergo etc. Maior apparet quia hoc est de ratione medicine temperate, ut ponit Auicenna in littera. Minor declaratur. Unde sciendum quod corpus temperatum quod conseruari habet medicina temperata, alterari potest ab aere uersus frigiditatem si uestes non habeat. Unde si illas habeat ab illo non alteratur, et uestis secundum Galienum tertio de simplici medicina est medicina temperata. Unde medicina temperata est adinuenda ad prohibendum alterationem corporis temperati et ipsum conseruat. Uestis enim primo corpori temperato approximata acquirit primo caliditatem a corpore illo, et post in eodem gradu illam rendit corpori temperato. Et sic etiam facit obiectum commune exterius corpori approximatum quod etiam secundum Galienum tertio de simplici est medicina temperata. Unde medicina temperata corpus temperatum conseruat, tamen quia conseruatio que ab ipsa fit est conseruatio qualitatis, ideo illa large uocari potest alteratio, sicut et conseruatio similiter uocatur generatio, sed non proprie est talis conseruatio quia illa non fit ecundum magis et minus etiam cum permutatione ad qualitatem contrariam. Ad auctoritatem Aueroys dicendum quod dixit difficile et non simpliciter impossibile. Ad auctoritates Galieni: debet exponi omnes, id est plures et hec est uera expositio quoniam ibi ipse iam supra posuerat medicinam temperatam. Ad rationem: quod alterat etc., uerum est si alterat proprie, sed si alterat large quia qualitatem conseruat, tale autem dici potest bene temperatum; modo medicina temperata, ut uisum est, large alterat; ideo etc. Deinde cum dicit: et similiter, in parte ista ostendit modum inequalitatis complexionis repertum in medicina, et primo facit hoc, secundo ex dictis infert quedam correlaria. Secunda ibi: qua propter, et hec in duas quia primo infert unum, secundo aliud. Secunda ibi: ideoque. Circa primam partem est intelligendum quod ratio quare medicina in uno corpore potest esse frigida, in alio calida et e conuerso est ista: nam medicina non calefacit neque infrigidat nisi alteretur a caliditate nostri corporis. Modo contingit quod aliquando aliqua medicina frigida recepta in uno corpore antequam perfecte alteretur et pemutetur a caliditate nostri corporis eleuabuntur ab ea uapores frigidi qui peruenient ad cor et cum habeant qualitatem talem in actu infrigidabunt totum cor et aliquando interficient. Sic contingit de iusquiamo in corpore hominis. Sed contingit quod talis medicina in alio corpore, ut sic permutabitur a caliditate illius corporis quod uapores illius non actu frigidi ad cor preuenient, sed illa alterabitur et permutabitur et poterit in sanguinem conuerti, unde calefaciet corpus illud. Quod dicitur in secunda parte notum est. Deinde cum dicit: postquam In parte precedenti determinauit Auicenna de complexione hominis temperati, modo determinat de distemperata, et primo facit hoc, secundo finem dictis imponit. Secunda ibi: hoc est. Prima in duas, quia primo ponit diuisionem talis complexionis, secundo membra illius diuisionis subdiuidit. Secunda ibi: unamquamque. Prima in duas quia primo ponit numerum specierum illius complexionis, secundo de illis exequitur. Secunda ibi: et hec uero. Circa primam partem est intelligendum quod complexio equalis et inequalis possunt sumi dupliciter: uno modo quantum ad subiecta quibus subiciuntur, et ut sic quot sunt modi complexionis equalis et inequalis et e conuerso, quia utriusque sunt octo modi, quia penes speciem et indiuiduum et regionem et membrum ut uisum est supra. Alio modo quantum ad earum essentiam et formam, et ut sic complexio inequalis est octo modorum, sed equalis solum est una, et ratio huius est quia equalis fit per accessum ad medium, sed inequalis per recessum a medio. Accessus ad medium fit uno modo, recessus autem pluribus modis; ideo etc, Secunda in duas quia primo determinat de complexionibus distemperatis simplicibus, secundo de compositis, ibi: composite Prima in duas quia primo facit quod dictum est, secundo remouet quamdam dubitationem ibi: iste autem quattuor etc. Auicenna in parte precedenti posuit numerum discrasiarum simplicium, modo in hac parte circa illas mouet quamdam dubitationem et remouet. Dixerat enim quod erat reperire quattuor discrasias simplices; modo quereret aliquis utrum ille possent dudum permanere in simplicitate quin fiant composite, et respondet quod non, et sic procedit quia primo facit quod dictum est, secundo circa dubitationem motam mouet et remouet aliam. Secunda ibi: tu tamen. Circa primam partem est primo intelligendum: Auicenna dicit primo quod caliditas non diu permanet quin associet sibi siccitatem. Causa huius est quia de proprietate calidi est resoluere humidum; ad resolutionem autem humiditatis in aliquo subiecto sequitur ipsius subiecti exsiccatio. Dicit secundo quod frigiditas associat sibi humiditatem; causa est quia sicut de proprietate calidi est humidum resoluere, sic de proprietate frigidi est humidum conseruare et coadunare, unde uidemus quod frigiditas in supremo coniuncta est cum humiditate, ut in aqua, et caliditas cum siccitate, ut in igne; et contingit etiam quod humiditas illa cui ipsa associatur est extranea eo quod a frigido multiplicari habet indigestio sicut a calido digestio; modo per indigestionem humiditas extranea generatur. Dicit tertio quod siccitas associat sibi frigiditatem. Unde sciendum sicut apparet per Galienum in fine secundi De complexionibus siccitas potest sumi dupliciter: uno modo pro tali qualitate alterabili et ut sic associat sibi caliditatem; nam siccum calidum exacuit; alio modo pro priuatione humiditatis ex membro uel corpore et ut sic associat sibi frigiditatem, et ratio est quia cum humidum sit pabulum calidi, illo euanescente euanescit calidum et sic per consequens frigidum inualescit. Dicit tertio quod humiditas associat sibi frigiditatem. Iuxta quod est sciendum quod humiditas potest sumi dupliciter: uno modo pro materia humida in corpore existente, et ut sic subito sibi frigiditatem associat quia per illam accidit calidum suffocari. Alio modo pro tali tali qualitate alterabili et ut sic associat sibi frigiditatem paulatim quoniam in ipsam paulatiue agit calidum eam exsiccando et illa exsiccata accidit calidum debilitari et sic inualescit frigidum. Sed hic est dubitatio utrum sit reperire malam complexionem simplicem. Et arguitur primo quod non auctoritate Aueroys secundo sui Coliget et sui ratione: qualitates actiue associant sibi passiuas quia propria forma associat sibi propriam materiam; ideo cum siccitas sit materia calidi, ideo calidum ei associabitur, et humiditas sit materia frigidi ideo frigidum ei associabitur. In contrarium est Auicenna hic et in precedentibus. Arguitur ratione quod sit possibile illam reperire et permanentem, quod est contra Auicennam quia si non esset reperire malam complexionem simplicem permanentem tunc impossibile erit reperire corpus tantum calidum a generatione; sed consequens est falsum; ideo etc. Consequentia declaratur quoniam corpus calidum a generatione est quod semper manet tale uel ut multum tale. Ad hoc dicendum quod est reperire malam complexionem simplicem, et ratio huius est triplex. Prima est: si caliditas potest stare cum humido et etiam cum sicco et cum contemperato inter illased ita est; ideo etc, Maior apparet quia plus contrariatur humidum sicco et e conuerso quam temperatum inter illa contrarietur illis. Minor nota est: nam caliditas stat cum humido in complexione calida et humida et cum sicco in complexione calida et sicca. Et sicut argutum est de hac qualitate sic argui potest de aliis tribus. Secunda ratio est quia si calidum potest stare cum pauco humido et multo humido et etiam cum temperato humido, et si calidum potest stare cum multo sicco, con paulo sicco, et etiam cum temperato sicco; sed ita est; ideo etc. Tertia ratio que dat magis modum quia si possibile est reperire causas a quibus fit intemperies in qualitatibus actiuis et temperies in passiuis possibile est reperire malam complexionem simplicem; sed ita est; ideo etc. Maior apparet quia ad cuius effectus sunt possibiles cause et effectus ille est possibilis. Minor declaratur: nam possibile est quod sperma alicuius uiri sit calidum et siccum et sanguis menstruus alicuius mulieris sit calidus et humidus; modo ex istis adinuicem aggregatis proueniet temperies in humido et sicco, intemperies autem in calido propter excedere illa ambo in calido et unum in humido et aliud in sicco. Dico tamen quod si mala complexio simplex augetur sibi associat aliam, ut ponit Auicenna. Ad auctoritatem Aueroys dicendum quod intellexit illam permanere non posse. Ad rationem ipsius: propria forma associat sibi propriam materiam, concedatur. Ad minorem: siccitas est propria materia calidi dicendum quod calidum dupliciter potest considerari: uno modo ratione materie in qua fit uel in qua est, et ut sic semper associat sibi propriam materiam, et si illud augetur et materia eius augetur. Alio modo ratione materie in quam agit et ut sic non est necesarium ut ei associetur, ita quod si ipsum augetur quod materia eius augeatur quoniam possibile est passiuum in quod agit actiuum esse ab illo disproportionatum. Nunc autem hoc modo ex calido cum passiuo habet complexio generari; ideo etc. Ad illam rationem que erat in oppositum: si non esset possibile etc., respondetur sic uno modo, quod si corpus debeat esse calidum a generatione non requiritur quod sit tale in actu, sed in potentia, hoc est si possit esse, non sic propter quod sic calidum tantum permaneat. Sed solutio ista non ualet quoniam rationem non soluit quia hoc est quod querimus, utrum tale corpus possit remanere calidum. Alio modo responditur quod tale corpus bene permanet calidum, sed si fiat siccum hoc contingit ex tempore ita quod solum a generatione est calidum; unde si regatur regimine humido permanere potest calidum tantum. Et etiam isti non soluunt quia etiam querimus utrum tale corpus si utatur regimine proprio possit remanere calidum tantum. Et ideo dico aliter. Unde est sciendum quod nos ad huius intelligentiam oportet ymaginari tria corpora talia ex generatione: unum quod sit temperatum, aliud quod sit calidum tantum, sed temperatum in humido et sicco, aliud quod sit calidum et siccum. Modo in primo corpore numquam contingit quod caliditas in tantum superet humiditatem quod corpus perueniat ad tantam siccitatem quantum secundum corpus et tertium propter non habere calidum tantam uictoriam super humidum in illo corpore sicut in aliis duobus. Etiam in secundo corpore numquam caliditas in tantum superabit humiditatem quod corpus illud perueniat ad tantam siccitatem quantum corpus calidum et siccum eo quod in ipso calidum non multum uincit humidum sicut in corpore calido et sicco. Et quia ita est possibile est medico accipere signa distincta quibus distinguet omnia ista corpora adinuicem, et ita accipiet signa quibus cognoscet corpus calidum tantum, unde caliditas illius, si non augeatur, numquam associat sibi siccitatem. Dubitatio quam remouet in secunda parte est ista: ipse dixerat quod mala complexio potest stare equaliter cum calido, frigido, sicco et humido. Modo crederet aliquis quod eodem modo sanitas possit cum illis stare que est illi contraria: hoc remouet et apparet. Sed est dubitatio: Auicenna ponit quod sanitas magis pertinet caliditati quam frigiditati. Sed contra: nam egritudo plus attinet caliditati quam frigiditati, quia morbus calidus periculosior est frigido secundum Galienum septimo Therapeutice; ergo contrarium erit in sanitate. In contrarium est Auicenna. Ad hoc est dicendum quod sanitas plus pertinet caliditati quam frigiditati; et ratio uius est: nam sanitas est equalitas quedam in relatione ad operationes; sed operationes omnes sicut ponitur infra, capitulo de membris fiunt a calido quia cum motu sunt, et motus a calido est ideo etc. Ad rationem dicendum est quod morbus calidus non dicitur periculosior frigido quia magis sit remotus a termino sanitatis, sed quia periculosior est quantum ad curationem quia periculosius est frigida approximare quam calida, ut ponit Auicenna infra, fen quarta, secundo capitulo. Et etiam Galienus septimo Therapeutice Deinde cum dicit: composite, in parte usta exequitur de malis complexionibus, et apparet Deinde cum dicit: unaquaque, in parte ista posita diuisione malarum complexionum ponit Auicenna illius subdiuisionis, et primo unam, secundo excusat se a positione exemplorum, tertio ponit aliam. Secunda ibi: tu autem. Tertia ibi: et est tibi sciendum. Circa primam partem est dubitatio utrum sit possibile reperire malam complexionem simplicem cum materia. Et uidetur quod non auctoritate Auerroys in tertio sui Colliget ponentis illam non reperiri quia mala complexio cum materia non ledit operationem nisi per malam qualitatem que est sine materia et sic est composita ex malitia qualitatis cum materia et ex malitia qualitatis sine materia. Hoc etiam arguitur ratione. Si non est possibile inuenire materiam que habeat solum maliciam in una qualitate, sed in duabus non est possibile inuenire malam complexionem simplicem cum materia; sed ita est; ideo etc. Maior nota est. Minor declaratur quia materia ista uel est colerica et sic excedit in caliditate et siccitate, uel fleumatica et sic excedit in frigiditate et humiditate et sic de aliis. In contrarium est Auicenna hic et Galienus primo De accidenti et morbo. Ad hoc dicendum est quod possibile est reperire malam complexionem simplicem cum materia. Et ratio huius est triplex. Una est: si possibile est malam complexionem fieri a causa primitiua possibile est fieri malam complexionem simplicem cum materia; sed ita est, ideo etc. Maior apparet quia sicut materia calefaciendo exsiccat et infrigidando humectat, sic et causa primitiua. Minor est de se nota. Alia ratio est que dat modum: si possibile est inuenire corpus dispositum ad recipiendum alterationem in una qualitate a materia et non in alia, possibile est inuenire malam complexionem simplicem; sed ita est; ideo etc. Maior est nota. Minor declaratur: nam possibile est quod corpus aliquod sit calidum et humidum et in eo dominetur colera; modo tale corpus alterabitur in sola caliditate non in humiditate quia illa per siccitatem colere contemperabitur. Alia ratio est que etiam dat modum: si possibile est reperire materiam qua in una sola qualitate alterat corpus, possibile est reperire malam complexionem simplicem; sed ita est; ideo etc. Maior nota est. Minor declaratur: nam si in aliquo membro simul excedat colera cum sanguine, ex talibus solum proueniet alteratio in caliditate, non autem in qualitate passiua eo quod humiditas unius materie siccitate alteriusm contemperat et e conuerso. Ad auctoritatem Auerroys respondent sic aliqui ipsum saluando quod morbus dicitur simplex uel compositus dupliciter: uno modo ex sui essentia, et ut sic morbus calidus est simplex, morbus calidus et siccus est compositus. Alio modo dicitur simplex quia est in facto esse et compositus qui est in fieri quoniam componitur ex facto et futuro fieri. Modo dicunt ipsi quod Auerroys bene uoluit esse possibile reperire malam complexionem simplicem cum materia, sed noluit quod ipsa esset composita ex duplici morbo, scilicet ex malitia materie que est in fieri et malicia qualitatis in membro impresse que est in facto esse. Sed sine dubio solutio ista non uidetur ire ad mentem Galieni quoniam ipse Auerroys ibi nullam mentionem uidetur facere de fiente et facto si quis bene eius dicta consideret. Propter quod dico aliter et sic, quod Aueroys uno modo damnari potest, alio modo saluari. Damnari sic: nam ipse uidetur ymaginatus fuisse quod mala complexio cum materia cumponeretur ex duplici morbo, scilicet ex malitia qualitatis materie et malitia qualitatis inpresse in membro, et in hoc non bene ymaginatus fuit ponens malitiam illam materie esse morbum cum sit causa morbi. Saluari tamen potest hoc modo; nam ipse intelligere uoluit per dicta ipsius quod mala complexio cum materia in comparatione ad curantem esset minus simplex quam mala complexio sine materia, et hoc ideo quia mala complexio cum materia in sui curatione eget alteratione ipsam respiciente et curatione respiciente eius causam, sed mala complexio sine materia in sui curatione eget solum curatione ipsam respiciente. Ad rationem: si non est possibile etc., falsum est quia possibile est corpus sic esse dispositum quod ab illa solum recipiat alterationem in una qualitate. Uel aliter, concedendo maiorem. Ad minorem dicendum est quod est uerum si materia sola assumatur, sed si cum alia admisceatur, hoc non est necessarium, ut uisum est. Quod dicitur in secunda parte notum est. Quod autem Auicenna intendit in tertia parte est illud secundum Aristoteles. in secundo De generatione et corruptione, differentia est inter humidum et humidum, quoniam illud est humidum quod exterius a re aliqua madefit, sed illud est humidum quod a re de intrinsecus existente humectatur Deinde cum dicit: hoc est de complexione. In parte ista Auicenna dictis finem imponit et apparet etc. In precedenti capitulo Auicenna posuit diuisionem complexionis ex parte speciei uel forme. In hac parte ponit diuisionem ex parte subiecti et partium etiam subiecti que sunt membra humani corporis. Primo ergo ponit diuisionem complexionis ex parte subiecti in relatione ad eius partes, secundo in relatione ad tempus et sexum. Secunda ibi: etates. Prima in duas quia primo ponit necessitatem diuersitatis complexionis in homine et in aliis animalibus et etiam partibus hominis, secundo exequitur de complexione partium hominis. Secunda ibi: quod autem in corpore. Prima in duas quia primo ponit necessitatem diuersitatis in aliis animalibus, secundo in homine ibi: donauit. Circa primam partem est intelligendum quod, sicut apparet per Aristotelem in primo Rethorice donum est datio inreddibilis rei possesse gratis date. Est enim datio inreddibilis, quoniam si datio redibilis est, non est donum sed mutuum. Est etiam datio rei possesse date gratis quoniam qui rem donat illam donare non debet sub spe retributionis. Bene ergo dixit Auicenna quod Deus donauit cuilibet animali et membro complexionem, et etiam cuilibet enti quoniam ipse est dans inreddibiliter et a nullo est recipiens. Nam hec est differentia inter Deum dantem et alios dantes, quoniam alii recipientes sunt, ipse autem non. Etiam quia ipse est rerum possessor; nam omnes forme substantiales et accidentales sic sunt in potentia ipsius actiua sicut sunt in potentia passiua prime materie secundum Auerroym in XII Metaphysice. Etiam quia ipse gratis dat sine spe retributionis; quod apparet primo ex parte ipsius dantis eo quod in ipso nullus est defectus. Secundo hoc apparet ex parte recipientis quia aliquis alteri sub spe tribuit quia ab illo sperat recipere alicuius retributionem; retribuens autem qui recipit numquam retribuit illud quod habet ille cui intendit retribuere, et quia recipiens a Deo nichil potest Deo tribuere quod in Deo non sit, ideo etc. Secundo est intelligendum quod propter hoc quod dixit Deus intelligitur dans, per hoc quod dixit membro aut animali, intelligitur recipiens et propter hoc quod dixit ex complexione intelligitur doni ipsius materia. Sed sciendum quod Deus non tribuit illis complexionem quia illam mereantur, sed hoc fecit propter conseruationem uniuersi, quod cum sit unum ordine indiguerunt entia que sunt in ipso diuersis complexionibus ut diuersas exercerent operationes ad ipsum conseruandum sicut etiam uidemus in exercitu quod ad ipsum conseruandum oportet diuersas operationes hominum fieri; nam aliqui sunt regulantes et aliqui regulati, et sic de aliis. Hoc autem certificare est primi philosophi scilicet metaphysici, unde conclusio ista probata est a metaphysico, scilicet quod ipse Deus sit causa omnium. Tertio est hic intelligendum quod per actiones intelligere debemus operationes actiuas et passiuas, sed per dispositiones ipsas organicas siue complexionales disponens que non principaliter operationes corporis perficiunt, sed magis ad illas perficiendas disponunt. Quod dicitur in secunda parte notum est Deinde cum dicit: unicuique: in parte ista ponit necessitatem diuersitatis complexionis in partibus hominis. Circa quam est primo dubitatio quare non dixit: quedam calida, quedam frigida etc. quedam calidior etc. Secundo est dubitatio: cum sit inuenire quoddam membrum temperatum temperatum scrips. et del ut apparuit supra quare non dixit: alia temperata. Ad primum dicendum quod quia Auicenna non intendebat hic determinare absolute de complexione membrorum hominis ostendendo calidiora esse illa in quibus est plus de igne et sic de aliis, sed intendebat determinare de eorum complexione in comparatione ad tercium, uidelicet ad temperatum membrum; ideo dixit: quedam calidiora etc. Et ex hoc apparet solutio ad secundam dubitationem quoniam non fecit mentionem de membro temperato, sed illud intelligere dedit per ea que posuit ex quo membra ipsa dicebantur talia in comparatione ad ipsum Deinde cum dicit: quod autem In parte ista exequitur de complexione partium humani corporis, et primo de earum in qualitatibus actiuis dis, secundo in passiuis ibi: humidis. Prima in duas quia primo determinat de complexione partium distemperatarum ad calidum, secundo ad frigidum. Secunda ibi: frigidius. Circa primam partem est intelligendum quod quia omnia membra calida erant per participationem spiritus ut apparet per Galienum secundo De complexionibus, ideo oportuit quod calidius quod est in corpore esset spiritus et cor a quo procedit; proprie enim operatio cordis est generare spiritum; modo quando aliquid acquirit ab altero oportet quod illud sit in eo a quo acquiritur in forma uel in uirtute. Sed est dubitatio: primo non uidetur quod calidius quod sit in corpore sit spiritus, auctoritate Galieni in libello De malitia complexionis diuerse, ubi ponit quod calidior res que sit in corpore est colera. Item, quod est temperatum non est calidius quod sit in corpore; sed spiritus est temperatus auctoritate Galieni septimo De iuuamentis membrorum ubi ponit quod spiritus est uapor sanguinis temperatus; De iuuameentis membrorum VII, dicere quod spiritus est uapor sanguinis temperatus non est inconueniens ideo etc. In contrarium est Auicenna. Ad hoc dicendum quod calidius quod sit in corpore est spiritus, quod apparet ratione iam adducta. Hoc etiam declaratur sensu quoniam dicit Galienus in De malitia complexionis diuerse quod decollato animali si imponat quis manum in sinistrum uentriculum cordis inueniet maiorem caliditatem que sit in toto corde; modo hoc non est nisi quia in uentriculo spiritus continetur. Ad auctoritatem Galieni dicendum quod triplex est caliditas: una actualis, et ut sic spiritus calidior est quam colera; alia est caliditas potestatiua, et hec est duplex: una actiua et altera passiua, et hac duplici potestatiua caliditate calidior est colera quam spiritus: primo caliditate actiua, quod apparet ex eius effectu, etiam caliditate passiua, nam si spiritus et colera calefiant magis inflammabitur colera quam spiritus. Et de istis modis caliditatis satis loquitur sufficienter Aristoteles in secundo De partibus animalium. Ad rationem: quod est temperatum etc. Concedatur. Ad minorem dicendum quod spiritus dicitur temperatus non absolute sed in comparatione ad fumosam superfluitatem respectu cuius dicitur temperatus. Secunda dubitatio est quod sit calidius, spiritus an cor. Et arguitur primo quod spiritus quoniam Auicenna ipsum preponit cordi. Item, quia cor est calidum per spiritum. In contrarium arguitur quoniam quotiens aliquid acquirit caliditatem ab aliquo sicut a causa, illa caliditas in meliori esse est in causa; sed spiritus caliditatem acquirit a corde; ideo etc. Item, Auicenna, tertio Canone, de passionibus cordis: cor est sicut radix, spiritus autem est ramus; sed maior est caliditas in radice quam in ramo. Item arguitur quod sint equaliter calida ex modo loquendi Auicenne. Ad hoc respondent sic aliqui quod cor potest considerari dupliciter, uno modo quantum ad partes eius ligamentales et uenosas, et sic est frigidum, alio modo ut spirituatum est, et ut sic est calidum. Sed isti falsum dico: nam ut dixi uobis sepe, auctores medicine loquentes de complexione membrorum non loquuntur de complexione innata tantum neque de influente tantum, sed loquuntur de innata ut actuata est per spiritum et calorem. Propter quod dicendum quod non est bene dictum de distinctione cordis sicut dictum est. Et ideo dico aliter: unde est sciendum quod spiritus cordi est sicut quid intrinsecum, aliis autem membris est magis sicut qud extrinseccum et aduentitium; et huius causa est quoniam cor est membrum quod est subiectum primum anime ita quod anima in ipso principaliter recipitur, in aliis autem membris participatiue; modo quia spiritus est anime instrumentum ideo oportuit ut ipse esset in corde principaliter receptus et intrinsece, in aliis autem membris extrinsece magis et aduenticie. Ita igitur querere quid sit calidius an cor an spiritus nichil aliud est quam querere an sit calidius an cor an cor spirituatum. Et ideo dico cor et spiritum esse equaliter calida, unde Auicenna illa duo in uno gradu reposuit, quod non fecit de aliis. Per hoc ad rationes. Ad primam: Auicenna preposuit spiritum cordi etc. dicendum dupliciter: uno modo quoniam ipsum oportuit necessario in ordine uocum alterum illorum premittere, ude sicut preposuit spiritum ita potuisset preponere cor. Alio modo quod preposuit spiritum eo quod spiritus est sicut forma caliditatis que est in corde, cor autem sicut materia ita quod ex ambobus unum in actu constituitur. Ad secundam: cor est calidum per spiritum, uerum est per spiritum ipsi intrinsecum et etiam spiritus ille per cor est calidus quia unum sunt; hoc non arguit nisi quod sunt equaliter calida. Ad rationes que probant oppositum: ad primam: quotiensque aliquid etc, dicendum quod uerum est si caliditas in causa illa non sit per illud quod causa acquirit; modo caliditas quam spiritus a corde acquirit per spiritum ipsum acquirit qui est sicut forma cordis; nam cor spiritum per spiritum generat. Etiam possemus dicere quod cor caliditatem acquirit a spiritu, scilice a quo generatur, quod in spermate est interceptus. Ad aliam, scilicet Auicenna etc. dicendum quod spiritus a corde influens ad alia membra bene est sicut ramus respectu cordis, sed spiritus cordi intrinsecus eodem modo est fons sicut cor, cum sint unum. Tercio est intelligendum quod sicut apparet per Aristotelem. in secundo De partibus animalium, de ratione essentiali sanguinis est quod sit calidus, unde ipse calidus est formaliter sicut cor, et non participatiue. Sed contra dices tu: Auicenna statim ponit quod acquirit caliditatem a corde quia cum illo est continuus. Dicendum quod pro tanto illam acquirit a corde quia ab ipso suam ultimam formam acquirit. Sed aduertendum quod aliter spiritus est in sanguine et aliter in membro, quia in sanguine est tamquam ipsum disponens ad recipiendum formam membrorum, sed in membro est tamquam illud disponens ad suam operationem perficiendam. Et ex hoc apparet que differentia sit inter sanguinem et alios humores quia sanguis per spiritum calidus est formaliter, sed alii per ipsum solum sunt calidi participatiue. Et ex hoc quod dicit hic Auicenna magnum possumus sumere adminiculum ad solutionem illius questionis in qua queretur infra utrum sanguis ultimam formam recipiat in corde uel in epate. Et uidetur quod in corde per Auicennam hic. Ulterius est dubitatio quia uidetur quod epar sit calidius sanguine quia quod est generatiuum sanguinis est calidior sanguine; epar est huiusmodi; ideo etc. Item arguitur quod epar sit supreme frigidum uel supreme calidum quoniam ipse est sanguis coagulatus; modo sanguis aut coagulatur a calido adurente et sic est epar supreme calidum, aut a frigido et sic erit supreme frigidum. Dicendum quod epar est sanguine minus calidum quia minus illo participans est spiritu, cum sanguis sit formaliter calidus. Ad rationes: ad primam: quod est generatiuum etc. uerum est si sit illius generatiuum formaliter. et non materialiter; modo epar sanguinis est generatiuum materialiter, sed cor formaliter, et ideo uidemus quod cor sanguine est calidior. Ad aliam: epar est sanguis coagulatus, uel ergo coagulabitur a calido uel a frigido, dico quod a calido. Tu dicis: ergo erit supreme calidum. Dicendum quod quia sanguis formaliter existens calidus si debet in epar conuerti indiget plurima alteratione, euanescit propter hoc sua caliditas et ipsius forma remouetur ita quod propter hoc arguitur magis quod sanguis epate sit calidior. Ulterius est intelligendum quod cum caro sit quintuplex, ut apparuit supra: pura simplex, confusa, lacertosa, glandosa, illa caro que minoris est caliditatis quam eparest caro simplex que est principium sensus propter causam quam ponit Auicenna. Sed tu statim dices: propter causam quam ponit Auicenna, Ysaac libro sexto urinarum ponit quod epar est caro tellata minimis uillis quos sensus non comprehendit, et sic ponetur epar in genere membrorum frigidorum et non calidorum. Ad hoc possumus dupliciter respondere: uno modo quod per epar non intelligit ibi substantiam epatis, sed eius panniculum, alio modo quod intelligit quo epar sit caro tellata minimis uillis non ligamentalibus et neruosis, sed neruosis magis. Ulterius est dubitatio: Auicenna ponit quod caro lacertosa sit minoris caliditatis quam simplex. Sed contra: nam caro lacertosa est principium motus, sed simplex est principium sesnsus; modo motus maiori eget caliditate quam sensus, secundum Galienum in quarto De accidenti et morbo; ideo etc. Consueuit sic responderi uno modo quod lacertus potest considerari dupliciter: uno modo quantum ad partes ipsum constituentes que sunt nerui et corde et ut sic est minus calidus carne simplici. alio modo quantum ad spiritum ei influentem, et ut sic est illa calidior. Sed solutio ista non est uera quoniam intentio hic Auicenne est de complexione innata lacerti ut actuata est per spiritum et facta cum illo una in actu ita quod solutio illa non est ad propositum. Et ideo dico aliter: iuxta quod est sciendum quod sicut apparet per Aueroym secundo sui Colliget, lacertus est principium actiuum motus, est enim membrum primum quod mouet et ideo propter hoc indiguit multo calore et spiritu. Est etiam principium passiuum motus; est enim primum membrum quod mouetur et propter hoc indiguit neruis multis et cordis ut aliquan fixionem haberet in sustentando motum, et nerui isti et corde eorum frigiditate contemperant caliditatem lacerti ita quod eius caliditas minor est caliditate carnis simplicis. Possumus etiam respondere aliter quod in lacerto sit plus de calore animato, sed in carne simplici est plus caloris uiuentis quia in ea est plus sanguinis. Postea est intelligendum quod sicut apparet per Galienum in quarto De iuuamentis membrorum plures arterie misse fuerunt ad splenem ut subtiliarent sanguinem ex quo debebat splen nutriri. In quo agit de iuuamento splenis et ideo splen in numero membrorum calidorum positus est est tamen eius caliditas minor caliditate carnis simplicis propter fecem sanguinis que in ipso est que ipsius caliditatem remittit. Sed est dubitatio. Auicenna ponit quod renes sunt minus calidi splene Sed contra, ymmo calidiores quoniam ad renes multa transmittitur urina que calida est. Preterea, uidetur quod debeant poni in genere membrorum frigidorum quoniam in eis est multa pinguedo que a frigido congelari habet. Dicendum quod renes in genere membrorum calidorum sunt positi; nam ad eos sanguis et urina delegatur. Ad rationes. Ad primam: ad renes transmittitur etc. dicendum quod membrum non dicitur complexionis calide minus uel magis ex quantitate urine, sed ex sanguinis quantitate et spiritus, et quia minus sanguinis et spiritus transmettitur ad renes quam ad splenem, ideo etc. Ad aliam: in renibus est multa etc., dicendum quod pinguedo illa non inest renibus ex parte complexionis eorum, sed ex parte finis; fuit enim in eis multa pinguedo ne in substantia eorum accideret passio ex acuitate urine Ulterius est dubitatio quia Auicenna uidetur ponere septem gradus caliditatis; ipse autem infra in capitulo de eo quod comeditur et bibitur solum ponit quattuor et sic etiam ponunt alii auctores. Dicendum quod caliditatis existentis in potentia solum sunt quattuor gradus, sed eius que est in actu, qualis est membrorum caliditas non solum sunt quattuor gradus, sed etiam plures. Modo Auicenna et alii auctores loquuntur de caliditate possibili. Deinde cum dicit: frigidius in parte ista Auicenna determinat de complexione partium humani corporis distemperatarum ad frigidum. Sed hic est dubitatio. Auicenna ponit quod frigidius quod est in corpore est fleuma. Sed contra: quod est propinquius nature sanguinis non est frigidius quod est in corpore, et fleuma est huiusmodi; ideo etc. Maior apparet ex dictis. Minor declaratur; nam ponitur infra capitulo de speciebus humorum quod fleuma est sanguis imperfecte decoctus. In contrarium est Auicenna. Dicendum quod frigidius quod est in corpore est fleuma. Quod declaratur primo ex parte efficientis; nam fieri habet a diminuto calore secundum Auicennam infra. Tunc arguo sic: quod inter omnes partes corporis fit magis a calore deminuto illud est inter illas frigidius; sed fleuma est huiusmodi; ideo etc. Secundo hoc declaratur ex parte forme quoniam fleuma spiritu et sanguine minus participat. Consueuit tamen a quibusdam aliter responderi quod fleuma est duplex, scilicet naturale, et illud non est frigidius quod sit in corpore, aliud preter naturam sicut uitreum et mucillaginosum et illud est frigidius quod sit in corpore. Sed ista solutio non est uera quoniam auctores loquentes de complexione partium corporis loquuntur de complexione partium naturalium ipsius. Et si dicatur quod loquuntur de complexione pilorum et tamen pili non sunt pars corporis naturalis, dicendum est quod est falsum, ymmo sunt pars corporis naturalis quodammodo quia faciunt saltem ad bene esse, quia ad ornatum, et etiam aliqualiter ad esse; modo pars preter naturam non facit ad esse nec facit ad bene esse. Ad rationem: quod est propinquum etc. uerum est in actu, sed non in potentia. Ad minorem: fleuma est illi propinquum, uerum est in potentia sed non in actu. Secundo est dubitatio: Auicenna ponit quod pili sunt minus frigidi quam fleuma. Sed contra; ymmo frigidiores quia minus participant spiritu. Preterea non uidetur quod pili reponantur in genere membrorum frigidorum, sed calidorum, quia illud est calidum quod calefacit; sed pili calefaciunt, ut notum est; nam si abradentur alicui pli capitis sentiet frigus circa caput; ideo etc. Item, illud est calidum quod facile inflammatur; sed pili sunt huiusmodi, ut notum est; ideo etc. Dicendum quod pili sunt in genere membrorum frigidorum quoniam spiritu participant parum, sunt tamen minus frigidi quam fleuma, quod primo apparet ex parte nature ipsorum; nam ipsi generantur ex quadam materia fumosa calida eleuata ex nutrimento ita quod ex illa in eis aliqua reseruatur caliditas. Hoc etiam apparet ex parte forme; nam ipsi spiritu participant, unde ponunt aliqui eos uiuere quia habent determinatum augmentum. Etiam quia nutriuntur. Dicit enim Aueroys in secundo sui Colliget quod natura eos in corpore generauit ut subriperent malum nutrimentum quod in corpore est existens. Sic etiam agricultores malas plantas in ortis generant ut ex illis malus subripiatur nutrimentum. Propter hoc apparet solutio ad primam rationem. Ad aliam: illud est calidum quod calefacit, uerum est si calefaciat per se. Ad minorem: pili calefaciunt, uerum est per accidens calorem reflectendo. Ad aliam: illud etc. uerum est si facile inflammentur ex sui complexione et non ex sui substantia. Ad minorem: pili etc. dicendum quod inflammantur propter eorum substantiam, quia subtilis sunt substantie. Tertio est dubitatio: Auicenna ponit quod nucha est frigidior cerebro, sed Aristoteles. secundo De partibus animalium ponit quod ipsa minus frigida est cerebro, ymmo dicit quod posita fuit in opposito cerebro ut contemperaret eius frigiditatem. Item, quod est medulla est calidum quia medulla calida est et humida secundum Aristoteles. in tertio De partibus; sed nucha est medulla; ideo etc. Dicendum quod nucha frigidior est cerebro propter participare minus de spiritu. Ad auctoritatem Aristotelis. dicendum quod duplex est complexio nuche et cerebri: una est innat, et ut sic nucha est minus frigida quam cerebrum et sic ibi intelligit Aristoteles; alia est influens, et ut sic cerebrum est minus frigidum ipsa quoniam ipsum plurimo spiritu participauit propter ipsum plurimas operationes corporis exercere. Ad rationem: quod est medulla est, concedatur. Ad minorem dicendum quod nucha non est medulla sed bene est membrum illius contentiuum. Et intelligendum est quod pinguedo, hoc est sagimen, est minus frigidum quam adeps, id assugia, quoniam assugia siccior est et magis humido priuata et quia humidum est pabulum calidi ideo est etiam magis priuata calore. Uerum est tamen quod in pinguedine est frigiditas quedam per accidens, scilicet propter indigestionem et propter illam contingit quod ipsa ad ignem posita crepitat magis quam adeps, etc. Postquam Auicenna executus est ordinem complexionis membrorum penes qualitates actiuas, modo in parte ista exequitur ordinem complexionis membrorum penes qualitates passiuas, et primo penes qualitatem passiuam que est humiditas, secundo penes qualitatem passiuam que est siccitas.Secunda ibi: res uero que est siccior. Prima in duas quia primo facit quod dictum est et secundum remouet circa dicta quasdam dubitationes. Secunda ibi: scire autem debes. Circa primam partem est primo dubitatio: Auicenna ponit quod fleuma est humidius quid sit in corpore. Sed contra: quotiens una qualitas debetur alicui primo, alia non potest illi primo attribui; sed frigiditas primo attribuitur fleumati ut apparuit supra; ergo ei non attribuetur primo humiditas. Hoc etiam arguitur auctoritate Aueroys secundo sui Coliget ubi ponit quod spiritus est humidior fleumate. Hoc etiam arguitur ratione ipsius; spiritus assimilatur aeri, fleuma aque, sed aer est humidior aqua; ideo etc. In contrarium est Auicenna. Dicendum quod humidius quod sit in corpore est fleuma. Et ratio huius est: nam iudicium de complexione membrorum sumitur a sensu tactus secundum Galienum secundo De complexionibus, unde ponit ibi quod membrum est humidius quod est mollius et illud minus humidum quod est minus molle; sed fleuma inter omnes parte corporis est mollius; ideo etc. Sed aduertendum quod humiditas potest dupliciter sumi: uno modo quantum ad sui essentiam et ut sic spiritus est humidior fleumate sicut et aer est hoc modo humidior aqua, alio modo quantum ad iudicium sensus tactus et ut sic fleuma est humidius spiritu sicut hoc modo aqua est humidior aere eo quod eius humiditas in materia magis dempsa fundatur. Ad rationes. Ad primam: quotiens aliqua qualitas fundatur etc. dicendum quod uerum est si qualitas illa debeatur illi quantum ad illius essentiam, scilicet qualitatis, et non quantum ad iudicium sensitiuum tactus; modo frigiditas hoc secundo modo debetur fleumati. Ad auctoritatem Aueroys et eius rationem apparet solutio ex dictis. Secundo est dubitatio: Auicenna ponit quod cerebrum est humidius nucha. Contra quoniam Aristoteles secundo De partibus animalium ponit quod nucha est humidior cerebro. Hoc etiam arguitur auctoritate Aueroys in secundo sui Colliget et ratione ipsius quoniam cerebrum quando decocquitur quandam acquirit terrestritatem; modo non contingeret hoc nisi ipsum esset siccum et terrestre. Dicendum quod nucha et cerebrum possunt considerari dupliciter: uno modo quantum ad complexionem innatam que est in eis ex ellementis, et ut sic nucha est humidior cerebro; alio modo quantum ad complexionem influentem, et ut sic cerebrum est humidius nucha eo quo ad ipsum multi fluunt spiritus propter operationes eius multas et necessarias. Etiam quia ad ipsum fluunt uapores corporis qui in cerebro existentes in aquositatem conuertuntur propter cerebri frigiditatem. Unde hoc modo quantum ex hoc aquositas illa est causa humiditatis cerebri, et ut sic quanto nucha magis appropinquat cerebro tanto est humidior et quanto minus tanto est minus humida. Per hoc apparet solutio ad rationes de se. Tertio est dubitatio licet debeat poni secunda. Auicenna ponit quod pinguedo est humidior adipe cuius contrarium ponit Aueroys secundo sui Colliget. Et hoc etiam arguitur ratione ipsius quoniam pinguedo exposita igni stridet, adeps autem non; modo hoc contingit ut dicit ille Aueroys propter quasdam partes terrestres que sunt in pinguedine. Ad hoc dicendum est quod pinguedo est humidior adipe, et ratio huius est quoniam est mollior illa. Sed aduertendum quod adeps et pinguedo possunt considerari dupliciter: uno modo quantum ad complexionem innatam earum que consurgit ex ellementis, et ut sic adeps est humidior pinguedine quoniam plus habet de aere quam pinguedo; alio modo quantum ad iudicium sensitiuum tactus, et ut sic pinguedo est humidior adipe; unde et si sit supposita igni stridat, hoc non contingit ei quia in se habeat partes terrestres, sed quia habet in se partes aqueas indigestas. Ulterius est intelligendum quod caro mamillarum humida est propter lac quod in eis existit et quia lac spermate est humidior ideo caro mamillarum carne testiculorum est humidior. Sed est dubitatio quare Auicenna istam duplicem carnem non posuit in ordine membrorum calidorum uel frigidorum, sed solum in ordine membrorum humidorum. Dicendum quod causa huius est eo quod talis caro non habet multum excessum in caliditate uel frigiditate in comparatione ad membrum temperatum. Nam, cum caro mamillarum quantum ad complexionem innatam si frigida, tamen illius frigiditas contemperatur per aduentum spirituum cum alteratione sanguinis in lac ad mamillas. Et sic etiam caro glandosa testiculorum licet frigida sit de se, contemperatur per aduentum multorum spirituum cum spermate fluentium ad testiculos. Attamen sine dubio hec duplex caro plus declinat ad frigidum quam ad calidum, et per hanc duplicem carnem glandosam dedit Auicenna nobis intelligere carnem aliam glandosam que est in aliis partibus corporis. Sed est dubitatio quia Auicenna non facit mentionem de carne simplici utrum sit humidior carne lacertosa. Et dicendum quod sic eo quod non constituitur ex tantis uillis ligamentabilibus et neruosis sicut caro lacertosa. Reduci tamen potest hec caro ad musculum, licet Auicenna de ea mentionem non fecertit, uel ad carnem glandosam sicut aliqui ponunt. Secunda pars diuiditur in duas secundum quod duas dubitationes remouet. Secunda ibi: disponens. Dubitatio quam primo remouet est ista: ipse dixerat quod pulmo erat humidior epate; modo uideretur alicui quod epar esset humidior pulmone, unde hoc soluit. Sed hic primo est dubitatio: Auicenna ponit quod membrum a complexione naturali assimilatur ei a quo nutritur. Sed contra: nam nutrimentum assimilatur ei quod nutritur, et non nutrimentum nutrienti. Item, illa complexio non est naturalis, sed est aduentitia magis que est acquisita ex tempore; sed complexio acquisita in membro, ex nutrimento supple, est huiusmodi; ideo etc. In contrarium est Auicenna. Dicendum quod membrum in complexione naturali similatur ei a quo nutritur, et ratio huius est duplex. Una est: nam secundum Aristotelem. secundo De anima, licet nutrimentum in principio sit dissimile nutrito, in fine tamen fit ei ultimo simile, et quia ita est, pro tanto complexio naturalis membri assimilari potest nutrimento ei ultimo assimilato. Alia ratio est: nam mutrimentum nutrit per mistionem ipsius cum nutrito secundum Aristotelem in primo De generatione; et hec fuit una causa quare in membris fuerunt porositates quia ut in illis retineretur nutrimentum quia debebat membris permisceri, quia uirtus miscibilium saluatur aliqualiter, sicut uirtus aque in uino permista, et aliqualiter saluabitur uirtus et qualitas nutrientis in nutrito. Et hec fuit una ex causis quare humidum radicale totaliter per nutrimentum restaurari non potest eo quod membrum per sui calorem naturalem nutrimentum expoliare non potest totaliter a forma eius. Ad rationes: ad primam apparet solutio ex dictis quia nutritum nutrimento ultimo assimilatur. Ad secundam: illa complexio etc. dicendum quod complexio dicitur naturalis dupliciter: uno modo quia est ex generatione acquisita, alio modo quia distincta est contra complexionem accidentalem et egritudinalem. Quando ergo dicitur: illa complexio non est naturalis etc. uerum est naturalis primo modo, sed secundo modo bene potest esse naturalis. Ad minorem: complexio que acquiritur ex nutrimento uerum est et ideo concluditur quod non sit naturalis primo modo, sed secundo modo sic. Secundo est dubitatio: Auicenna ponit quod membrum secundum complexionem accidentalem assimilatur ei quod ab ipso superfluit. Sed contra: nam si ita esset tunc per superfluitates non possemus significare super complexionem malam membrorum; sed consequens est falsum quia per urinam egestiones et similia significamus super complexiones membrorum naturales, ut ponit Galienus in Tecni; ideo etc. Iuxta quod est intelligendum quod in membris est multiplex superfluitas, communis scilicet et propria., et multis modis diuersificatur: nam superfluitas dicitur uno modo communis ex parte materie quia generatur ex materia communi totius corporis sicut est egestio et urina, et hoc modo illa dicitur propria quia generatur ex materia propria membri alicuius; alio modo est communis et propria ex parte agentis, ut illa est communis que fit a membro quod agit pro toto, et illa propria que fit a mebro quod agit pro seipso, et hoc etiam modo egestio et urina est superflua et communis. Alio modo dicitur superfluitas communis et propria ex parte finis, sicut dicimus quod superfluitas quod est sperma communis est ratione finis; alio modo dicitur superfluitas communis ut illa que alicui membro fluit ex pluribus membris, et illa est propria ut sic que in membro aliquo est ex se non fluxa ex alio membro. Et hoc modo superfluitas pulmonis communis est quia ei a pluribus membris superfluit et ex superfluitate tali communi numquam significamus super complexionem naturalem membri, sed solum super accidentalem ex quo accidentaliter est aliunde fluens. Sed superfluitas propria hoc modo bene significare potest super complexionem naturalem membri, cum in tali superfluitate aliquid digestionis proprie illius membri uestigium permaneat. Dubitatio quam remouet secundo est ista: ipse dixerat quod fleuma erat humidior sanguine; modo non uideretur alicui hoc esse uerum, cum ex sanguine omnia membra nutriantur, unde hoc soluit et apparet. Deinde cum dicit: res uero. In parte ista ponit Auicenna complexionem membrorum penes qualitatem passiuam que est siccitas, et primo ex membris illis duo enumerat, secundo illa duo adinuicem comparat, tertio complet numerum membrorum siccorum Secunda ibi: humidius tamen. Tertia ibi: post hos autem. Circa primam partem est dubitatio: Auicenna ponit quod pilus sit siccior osse. Sed contra: ymmo uidetur quod sit illo humidior quia illud membrum est humidius quod est mollius; sed pilus mollior est osse; ideo etc. Maior apparet ex supradictis. Minor declaratur quoniam pilus flexibilis est, os autem non. Item, illud membrum est humidius quod generatur ex materia magis humida; sed pilus est huiusmodi quia generatur ex materia uaporosa, os autem ex materia terrestri; ideo etc. Item, illud membrum est humidius quod habet maiorem continuitatem in partibus; sed pilus habet maiorem continuitatem in partibus ipso osse; ideo etc. Maior est nota quoniam humiditas est causa continuitatis pertium in rebus, ut apparuit supra, capitulo de ellementis. Minor apparet quoniam os frangibile est, pilus autem non. Item, arguitur quod os sit siccius pilo: illud membrum est siccius quod generatur ex caliditate sicca magis et assata; sed os est huiusmodi secundum Aristoteles secundo De partibus animalium; ideo etc. In contrarium est Auicenna. Dicendum quod pilus est siccius osse, et ratio huius est ista quia illud memebrum est siccius quod generatur a materia magis sicca; sed pilus est huiusmodi quia generatur ex materia fumosa; ideo etc. Unde aduertendum quod ut apparet per Aristotelem. quarto Methaurorum, duplex est exalatio que contingit ex actione calidi cum agit super aliquod passiuum: una est exalatio uaporosa, ut cum agit in aliquod humidum corpus, ut cum ignis agit in aquam; alia est exalatio fumosa, ut cum agit in siccum magis, ut cum ignis agit in ligna sicca. Et ideo calor noster naturalis agens in humidum nutrimentale, accidit ex illius actione duplex exalatio: una uaporosa est ista conuertitur in continens, alia fumosa ex actione ipsius in partem nutrimenti sicca magis, et per istam generatur pilus. Cum enim hec exalatio, ad cutem peruenit et poros illius coagulatur a frigido continentis et sic ex ea pilus generatur et sic pilus est frigidior osse ex parte continentis materie et agentis: ex parte materie quia generatur ex materia fumosa sicca; ex parte agentis quia generatur a frigido congelante quod exsiccat humidum exprimendo; etiam propter materiam obiectiuam que sicca est. Ad rationes. Ad primam: illud membrum etc. uerum est si sit mollius quia humidum, non quia flexibile. Ad minorem: pilus est mollior quia flexibilior; dicendum ad hoc quod sicut apparet per Aristotelem in quarto Methaurorum, non dicitur aliquid flexibile magis et minus quia sit humidum magis et minus, sed dicitur aliquid magis flexibile quia humidum ipsius magis permixtum est cum suo sicco, et ex hoc dicitur minus flexibile quia suum humidum minus permistum est cum eius siccoet quia in pilo humidum modicum quod est in ipso magis est permixtum cum suo sicco, cum eius siccum sit subtile in substantia, minus autem hoc contingat in osse quia eius siccum est grossum terrestre ideo pro tanto pilus osse est flexibilior. Consueuerunt tamen aliter responderi quod pilus est flexibilior non propter humiditatem sed propter sui substantie tenuitatem; sed istud adhuc non est uerum quoniam si os attenuaretur sicut pilus adhuc non esset sic flexibilis sicut pilus propter causam dictam. Ad aliam: illud membrum etc., concedatur. Ad minorem: falsum est, ymmo pilus ex materia sicca fumosa generatur ut uisum est. Ad tertiam: illud est humidius etc. falsum est quoniam continuitas partium non est in re aliqua propter humiditatem ipsam sed per bonam permistionem humidi cum sicco, et quia illa melior est in pilo quam in osse, ideo etc. Ad quartam: illud est siccius etc. dicendum quod uerum est comparando ad illud ad id quod ab eodem agente in specie generatur; modo pilus non a calido generatur sicut os, sed a frigido, ut uisum est. Quod dicitur in secunda parte notum est. Tertia pars diuiditur in duas quia primo facit quod dictum est, secundo quoddam quod dixerat declarat. Secunda ibi: motionis. Circa primam partem est dubitatio: Auicenna ponit quod corda est siccior panniculo. Sed contra, ymmo uidentur ambo equaliter sicca quoniam utraque componitur ex uillis ligamentalibus. Preterea uidetur quod panniculus omnibus membris sit siccior quoniam Galienus in quinto De iuuamentis membrorum ponit quod panniculus omnibus membris est leuior, durior et siccior. Ad primum dicitur quod licet ambo ex uillis componantur, tamen corda componitur ex uillis pluribus ligamentalibus, panniculus autem ex pluribus neruosis, et quia neruus ligamento est humidior, ideo etc. Ad secundum dicendum quod Galienus intelligit quod non est inuenire aliquod membrum in quo simul reperiantur ille tres uirtutes et proprietates sicut in panniculo: fuit enim leuis ut non offenderet membrum quod ab ipso continetur et durus ut illud ab aliis membris defenderet. Quod dicitur in secunda parte notum est etc. Quia Auicenna ponit cor in genere membrorum siccorum, ideo queritur utrum cor sit memrum siccum uel humidum. Et arguitur primo quod sit membrum humidum auctoritate Aueroys secundo suo Colliget. Hoc etiam arguitur ratione ipsius quia illud membrum est humidum quod est generatiuum spiritus eo quod spiritus est de genere aeris; sed cor est huiusmodi; ideo etc. Et confirmatur ratio quoniam Galienus in fine primi De complexionibus ponit quod cor est membrum maxime sanguineum. Item, illud membrum est humidum penes quod distinguuntur differentie morbi sicci; sed cor est huiusmodi; ideo etc. Maior est nota quoniam morbus siccus causatur ex euacuatione humiditatis. Minor declaratur: nam species ethice ex partes cordis distinguuntur ut ponit Galienus septimo et decimo De ingenio et primo De febribus Item arguitur quod sit humidior epate quia si minus possibile est resistere ethice que accenditur ex corde quam ei que accenditur ex epate cor epate est humidius; sed ita est; ergo etc. Maior apparet quia illi non minus resistitur nisi quia epar non est in tantum humidum que possit cordi resistere, sed magis resistit ei que accenditur ex epate quia cor tantum est humidum quod epati resistere potest. Minor declaratur auctoritate Galieni septimo De ingenio. In contrarium est Auicenna in littera. Ad hoc respondent sic aliqui quod cor potest dupliciter considerari: uno modo quantum ad complexionem innatam ipsius, et ut sic est membrum siccum quoniam habet in se plures uillos neruosos ligamentales uenosos arteriosos; alio modo quantum ad complexionem influentem et sic est humidum quoniam est sanguinis contentiuum. Sed isti non bene dicunt quia, sicut pluries dixi uobis, auctores loquentes de complexione membrorum non loquuntur de innata tantum nec de influente tantum, sed de innata ut actuata est per ifluentem et facta una in actu cum illa. Et ideo dico aliter ad questionem et sic, quod cor est siccum, et ratio huius est quia illud membrum est siccum quod est durius cute; cor est huiusmodi, ut notum est; ideo etc. Item, illud membrum est siccum quod est lacertosum, quoniam lacertus est cute siccior; sed cor est huiusmodi; nam lacertus est primum mobile ex se, cor inter omnia membra est primum mobile ex se; ideo etc. Ad auctoritatem Auerroys et eius rationem dicendum est quod ipse magis considerauit complexionem cordis ex ipsius effectu quam ex iudicio sensus tactus. Unde est aduertendum quod aliquod membrum existens calidum et siccum, ut cor, potest facere effectum humidum, et hoc ex parte finis et etiam ex parte materie. Ex parte finis; nam ipse agens materiam necessitat ut eam disponat dispositione apta ad finem., unde quia finis cordis erat membra nutrire oportuit ut ipsum materiam nutrimentalem sic prepararet ut apta esset nutrire membra, hoc autem facit quid humidum. Ex parte materie: nam uidemus aliquam materiam propter dissolutionem ipsius a calido augeri secundum humiditatem; sic apparet de cere exposita soli, et sic eodem modo materia nutrimentalis ad cor perueniens dissolui potest a caliditate ipsius unde auget in humiditate, ymmo possumus etiam dicere quod cor oportuit esse calidum et siccum in comparatione ad effectum; nam oportuit calidum cordis esse dissolutiuum, subtiliatiuum; hoc autem non facit nisi calidum uigorosius. Modo calidum uigorosius fundatum est magis in materia sicca quam in humida; ideo etc. Sed aduertendum quod duplex est actio cordis: una communis qua preparat materiam nutrimentalem omnibus membris, et sic operatur materiam illam humidam; nam sic oportuit cor materiam preparare ut esset apta ad recipiendum omnes formas membrorum; modo magis illas recipit per humiditatem. Alia est actio propria qua preparat nutrimentum sibi proprium, et ut sic nutrimentalem materiam operatur siccam cum illam debeat sibi assimilare quia siccum est. Modo Aueroys et eius ratio arguunt de actione communi cordis, non propria. Ad aliam rationem: illud membrum est humidius penes quod, uerum est humidum materialiter uel formaliter. Ad minorem: penes cor etc. intelligendum quod ad hoc quod membrum aliquod nutriatur, requiruntur duo, scilicet materia nutrimentalis et ista prebetur ab epate et uirtus immutatiua illius materie eam uniendo, apponendo et assimilando membro, et hec prebetur a corde cum ipsum sit membrum primum anime subiectum. Modo quotiens aliqua actio dependet ex duobus, ab uno sicut a materia et ab alio sicut ab agente actio magis attribuitur agenti quam materie et ideo nutricatio magis attribuitur cordi quam epati. Si igitur ethice febris species distinguantur ex parte cordis hoc non contingit quia cor materiam nutrimentalem prebeat sed quia uirtutem prebet aliis membris immutatiuam illius materie. Et ex hoc apparet solutio ad aliam rationem: non minus resistit ethice cordis quam epati non quia cor ipsum materiam nutrimentalem prebeat, quia tale est epar, sed quia membris tribuit uirtutem illius immutatiuam etc. Etate etc. in parte precedenti Auicenna posuit diuersitatem complexionis ex parte speciei et etiam ex parte subiecti ipsius. Modo in ista parte ponit diuersitatem complexionis que sumitur ex parte rerum extrinsecarum corpori., sicut etatis, sexus, regionis, artis. Primo ergo ponit diuersitatem complexionis ex parte etatis, secundo ex parte sexus, tertio ex parte regionis, quarto ex parte artis. Secunda ibi: per uero contrarium. Tertia ibi: qui uero terras. Quarta ibi: qui artis. Prima in duas quia primo ponit quamdam diuisionem etatis, secundo ponit diuersitatem complexionis ex parte etatis. Secunda ibi: infantium uero. Prima in duas quia primo facit quod dictum est, secundo subdiuidit quoddam membrum illius diuisionis. secunda ibi: adolescentie uero. Circa primam partem est intelligendum quod Auicenna in manifestando etates dixit: fere, quoniam secundum Galienum sexto De regimine sanitatis determinata periodus non potest sumi in etatibus, et hoc propter duo, scilicet propter diuersitatem complexionum in natura et propter diuersitatem rerum que corpori extrinsecus approximant, sicut cibi et potus et reliquarum rerum non naturalium; nam alia et alia corpora alio et alio utuntur cibo et potu, et sic de aliis. Secundo est dicendum quod Auicenna manifestauit etates pro tempore, quoniam tempus est mensurans alterationem in nobis penes quam distinguuntur etates, et hoc propter sui motum continuum; contabescit enim et corrumpit omnia entia et facit distare quod est secundum Aristoteles. quarto Phisicorum. Manifestauit etiam illas per tempus determinatum quoniam unumquodque ens habet determinatum peryodum quantum ad speciem et quantum ad indiuiduum secundum Aristoteles. in secundo De generatione et corruptione. Tertio est intelligendum quod etas iuuentutis uocatur quoniam in ipsa corpus stat nec habet motum augmenti nec etiam decrementi; unde quantum ad hunc motum stat eo quod inter duos motus contrarios necesse est esse quietem intermediam, ut ponit Aristoteles septimo Physicorum; non tamen stat quantum ad motum alterationis quoniam sicut in aliis etatibus calidum naturale agit in humidum radicale, sic etiam in etate iuuentutis. Potest etiam hec etas dici stare quantum ad motum alterationis quoniam in etate ista tanta est restauratio quanta est alteratio, sicut in etate adolescentie maior est restauratio quam alteratio, et in etate senectutis et senii maior est alteratio quam restauratio. Potest etiam etas senectutis dici etas consistendi et hoc secundo propter non diminui manifeste uirtutem in ipsa, unde senes uocantur ab Yppocrate secundo consistentes ut apparet illo Aforisma: senes facilillime. Ulterius oportet intelligere extra litteram, et primo de diffinitione etatis quid ipsa sit. Unde sciendum quod etas a diuersis diuersimode diffinitur. Nam a philosopho naturali accipitur etas pro spatio temporis mensurantis uitam uniuscuiusque, sed a medico aliter accipitur quia est ut quedam dispositio in nobis ex tempore derelicta non propter eius qualitates sed propter eius continuam successionem et motum. Nam ex tempore in nobis duplex qualitas derelinquitur: una per eius qualitates, sicut illa que derelinquitur in nobis ex temporibus anni; alia est que derelinquitur in nobis propter eius cumtinuam successionem et ut sic omnia corpora contabescere facit et corrumpit; unde etas sic diffinitur a medico: etas est dispositio accidentalis complexioni principaliter attributa mensurata peryodo temporali. Est autem etas dispositio propter duo: unum est quod etates disponuntur corpora ad recipiendum dispositiones diuersas et egritudines, ut alie egritudines fiunt in pueritia, alie in iuuentute, alie in senectute. Alia est quia etas quelibet habet dispositionem proprii modi complexionis accidentalis quia ipsa mensuratur successione temporis continua et etiam ab illa causatur. Tempus autem est quid extrinsecum, et ideo uidemus quod nullus auctor, nec Iohannes, nec Aliabas nec Auicenna in enumerando res naturales non enumerant etates inter illas sed solum inter res illis rebus annexas. Est autem principaliter complexioni attributa, unde ipsa rei naturali que complexio est attribuitur et est mensurata peryodo temporali penes diuersas habitudines calidi naturalis ad humidum radicale, secundum successionem continuam temporis, et ex hiis apparere potest sufficientia etatum; nam ex quo etas nichil aliud est quam dispositio quedam accidentlia mensurata ex temporis successione penes diuersas habitudines ad humidum radicale sic sicut diuersificabitur habitudo calidi naturalis ad humidum radicale, sic diuersificabitur etas. Modo illa diuersificatur sic: aliquando calidum naturale est in tali habitudine ad humidum radicale quod plus ipsum restauratur quam ex eo deperdatur et sic est etas pueritie; aliquando est ad ipsum in tali habitudine quod illud conseruat, et sic est etas iuuentutis; aliquando est in tali habitudine ad illud quod ipsum diminuit, et tunc aut ipsum diminuit occulte, et sic est etas senectutis, aut manifeste, et sic est etas senii Sed aduertendum quod causa diuersitatis etatum fuit etiam ista: nam, secundum Aristotelem in VII De historiis animalium natura ipsa semper ordinate procedit de imperfecto ad perfectum et maxime in entibus perfectis qualia sunt animata; unde licet natura a principio generet corpus animatum perfecte quantum ad numerum partium non tamen quantum ad quantitatem et magnitudinem illarum, unde indiguit tempore in quo illa augeret, et sic est etas pueritie; etiam quia omne corpus naturale terminatum est et finitum, oportuit esse tempus in quo illud diminueretur et corrumperetur, et hec est etas senectutis et senii; et quia inter motus contrarios oportet esse quietem intermediam, ut declaratum est septimo Phisicorum, oportuit esse tempus in quo corpus naturale conseruaretur et permaneret, et illud est etas iuuentutis. Etiam quia motus nature tendit ad. salutem Sed est dubitatio utrum etates ipse solum reperiantur in animatis entibus, uel etiam in inanimatis. Et dicendum quod in utrisque reperiuntur, perfectius tamen in animatis eo quod natura in talibus est magis sollicita cum suis operationibus cum sit etiam magis perfecta. Uerum est etiam quod in inanimatis reperiuntur licet minus perfecte; unde in talibus est dare tempus in quo calidum humidum conseruat et etiam tempus in quo illud diminuit. Ulterius est intelligendum quod numerus annorum etatum secundum ultimitatem aliter ponitur ab Aristotele et medicis, aliter ab astrologis. Aristoteles ponit in secundo De generatione et corruptione quod in humana specie terminus uite communis est LXX annorum, et causa huius est secundum ipsum quia quantum tempus est perfectionis in homine, tantum est tempus corruptionis; sed tempus perfectionis durat XXXV annis; ergo et etiam tempus corruptionis; sed bis XXXV constituunt LXX; ideo etc. Astrologi autem aliqui bene ponunt eumdem terminum uite in homine cum Aristotele; dicunt enim quod septem planete habent nos conseruare secundum quinque dignitates que sunt in eis, que sunt dignitates domus, multiplicitatis, motus, termini et faciei, et secundum quamlibet harum dignitatum diuisim planete conseruant corpus nostrum septem annis; sed quinque uicies septem cumstituunt XXXV; ideo corpus nostrum a planetis conseruatur XXXV annis, et cum quantum est tempus conseruationis tantum sit tempus corruptionis, ideo etc. Sed quidam alii astrologi, uidelicet Tholomeus, alium ponunt terminum ultimum humane uite communem; ponit enim quod talis sit nonagesimus unus annus, unde ponit sic, quod quinque planete corpora nostra conseruant ratione diuersarum proprietatum, et hoc facit unusquisque planeta secundum determinatum tempus. Nam Luna conseruat corpus nostrum ratione nutrimenti, et hoc quattuor annis; Mercurius conseruat corpus nostrum ratione intellectus et rationis, et hoc decem annos; Uenus conseruat corpus nostrum ratione appetituum et concupiscentiarum, et hoc octo annis; Sol cumseruat corpus nostrum ratione principatus et honoris, et hoc XVIII annis; Mars conseruat corpus nostrum ratione bellorum et appetituum irascibilium, et hoc XV annis; Iuppiter conseruat corpus nostrum ratione iu diuitiis et hoc XII annis; Saturnus illud comseruat in tristitia, consumptione et auaritia, et hoc XXX annis, et sic ista bene connumerando peruenit communiter in uita corpus humanum usque ad nonagesimum unum annum. Dicit tamen Tholomeus quod si corpus uiuat ultra hoc tempus raro accidit, et tunc Luna iterato incipit corpus conseruare ratione nutrimenti, et tunc contingit corpus senum habere mores pueriles. Circa secundam parte est dubitatio. Diceret aliquis: que est causa quare Auicenna magis subdiuidit etatem adolescentie in species quam etates alias Dicendum quod causa huius fuir quoniam in tali etate maiores accidunt permutationes quantum ad augmentum et etiam quantum ad operationes quam in aliis etatibus. Uerum est tamen quod Aliabas ey Iohannitius hanc etatem non subdiuidunt sicut fecit Auicenna, tamen ipse melius fecit quia magis dearticulauit. Secundo est dubitatio quis sit terminus annorum specierum etatis adolescentie. Dicendum quod prima species secundum Albertum durat uno anno; secundum Thaddeum durat duobus annis et hoc magis apparet ad sensum.; secunda durat a primo anno usque ad decimum; tertia secundum Albertum durat a decimo usque ad undecimum, secundum Aristotelem et medicos usque ad quartumdecimum; quarta a quartodecimo usque ad decimumquintum; quinta a decimoquinto usque ad uigesimum sextum uel uigesimum quintum. Deinde cum dicit: infantium. in parte ista ponit diuersitatem complexionis ex parte etatis et primo penes actiuas qualitates, secundo penes passiuas. Secunda ibi: sed puerorum corpora. Prima in duas quiaprimo facit quod dictum est penes opinionem aliorum, secundo secundum opinionem Galieni. Secunda ibi: Galienus non ambabus. Prima in duas quia primo ponit complexionem etatis pueritie, secundo illam comparat ad complexionem etatis iuuentutis ponens circa hoc diuersas opiniones quorumdam. Secunda ibi: medici autem. Circa primam partem est dubitatio: Auicenna ponit quod humiditas puerorum est fere superflua. Contra: ymmo absolute superflua ut apparet ad sensum. Dicendum quod humiditas ista ad duo potest comparari, scilicet ad complexionem siccam et humidam que est in iuuentute, et ut sic est superflua, alio modo ad finem ipsius qui est augmentum et ut sic non est superflua; unde quia uno modo hec humiditas erat superflua et alio modo non, ideo dixit Auicenna signanter: fere. Secunda pars diuiditur in tres quia Auicenna primo ponit opinionem illorum qui posuerunt corpora puerorum esse calidiora corporibus iuuenum, secundo ponit opinionem illorum qui posuerunt contrarium, tertio ostendit solutionem quam dabant ponentes secundam opinionem ad rationes illorum qui ponebant primam opinionem. Secunda ibi: et ex eis. Tertia ibi: et augmentum. Secunda in tres quia primo facit quod dictum est, secundo remouet quamdam dubitationem, tertio quedam que dixerat per signa declarat. Secunda ibi: desiderium. Tertia ibi: signum. Dubitatio quam remouet est ista: ipse dixerat quod ystimbre fiebat a caliditate; modo dicet aliquis contra: nam immensus appetitus fit a frigiditate;soluit et dicit quod bene immensus appetitus fit a frigiditate, sicut est appetitus caninus, sed temperatus bene fit a calido sicut bonum ystibre. Et arguitur primo quod sit una complexio quia si complexionis naturalis et complexionis etatiue subiectum est unum et idem, complexio naturalis et complexio etatiua sunt una complexio; sed ita est; ideo etc. Maior apparet quia accidentia numerantur numeratione subiectorum. Minor patet ad sensum. Item, uel complexio etatiua est naturalis uel accidentalis: non accidentalis quoniam ipsa non permutatur; nam licet ipsa tempore mensuretur penes eius continuam successionem, numquam tamen permutatur, unde complexio fleumatici secundum omnem etatem manet talis; ideo etc. In contrarium arguitur, quia si complexio naturalis et etatiua essent una complexio, tunc etas numerata esset inter res naturales; sed consequens est falsum; ideo etc. Item, illa sunt diuersa a quibus sumitur diuersa iudicatio; sed complexio naturalis et etatiua sunt huiusmodi; ideo etc. Maior nota est. Minor declaratur: nam si aliquis ex etate sit humidus difficulter tollerat ieiunium, sed si sit humidus naturaliter faciliter tollerat. Et confirmatur ratio quoniam Galienus septimo et undecimo De ingenio docet diuersas iudicationes accipere ab etate et complexione naturali. Obmissis aliorum opinionibus respondeo sic ad questionem, quod complexio naturalis et etatiua sunt una complexio loco et subiecto, differunt tamen penes diuersas rationes. Ratio primi est: nam complexio naturalis est illa que ex generatione est acquisita, sed etatiua est complexio acquisita ex generatione ut subicitur successioni continue temporis; sed complexio a generatione acquisita et ut subicitur continue successioni temporis est una loco et subiecto, ut notum est; ideo etc. Differunt tamen ratione quoniam complexio naturalis est complexio acquisita ex generatione habens in se modum proportionis ex elementis et partibus constituentibus ipsam, qui modus permutari non potest ad extra se, unde numquam modus proportionis in colerico permutari potest ad modum complexionis in fleumatico, sed complexio etatiua est complexio ex generatione acquisita habens in se modum proportionis ex suis partibus que permutari potest intra se, aliqua permutatione contingente ex actione diuersa calidi naturalis in humidum radicale mensurata successione continua temporis quod sui motu omnia entia corrumpit et facit distare quod est, ut ponit Aristoteles. quarto Physicorum. Facit enim distare humidum radicale a calido naturali, unde complexio etatiua super complexionem naturalem addit, quoniam ipsa est mensurata successione continua temporis, naturalis autem non. Et ex hiis apparere potest quomodo complexio etatiua potest dici naturalis et accidentalis. Nam dicitur naturalis in comparatione ad complexionem que in nobis acquiritur ex tempore penes eius qualitates; nam illa penitus est accidentalis cum dependeat a principio extrinseco totaliter; sed dicitur accidentalis in quantum addit supra complexionem naturalem hoc quod est subici successioni continue et motui temporis quod est corpus extrinsecum. Ad rationes dicendum: ad primam: si complexionis etc. dicendum quod ratio illa sit una complexio subiecto, et hoc concessum est. Ad secundam: complexio etatiua aut est accidentalis etc. dico quod potest dici accidentalis et naturalis in comparatione ad diuersa, ut uisum est. Ad alias que sunt in oppositum. Ad primam: si complexio etatiua etc. uerum est si essent idem non solum subiecto et loco, sed ratione; modo complexio naturalis et etatiua ratione differunt ut uisum est. Ad secundam: illa sunt diuersa etc. dicendum quod illud arguit quod diuersitatem habeant saltem quantum ad rationem, et hoc concessum est etc. Postquam Auicenna inuestigauit complexionem etatis pueritie et iuuentutis secundum opinionem aliorum, in parte ista inuestigat complexionem pueritie et iuuentutis secundum opinionem Galieni et suam. Et primo circa hoc proponit sententiam Galieni, secundo illam declarat, tertio declaratam concludit. Secunda ibi: et huius quidem. Tercia ibi: et hec quidem dictio. Quod dicitur in prima parte notum est. Secunda in tres quia primo sententiam Galieni declarat per exemplum, secundo per rationes, tertio ostendit solutionem quam dabant ponentes secundam opinionem ad rationes ponentium primam opinionem non esse bonam, sed illas improbat. Secunda ibi: et ita debes. Tertia ibi: quod autem dicere. Circa primam partem est intelligendum quod ratio eius quod dicit Auicenna in littera est ista: nam licet sensibilia per se immutent sensum, tamen ipsa in alio et alio subiecto recepta aliter et aliter subiectum immutant, sicut uidemus quod albedo recepta in corpore luminoso et dyafono aliter immutat uisum quam si recipiatur in corpore opaco; et sic etiam caliditas que est sensibile sensus tactus in alio et alio subiecto recepta aliter et aliter immutabit illud. Secunda in tres quia primo Auicenna adducit rationem ad probandum corpora puerorum esse calidiora in quanto corporibus iuuenum, secundo adducit rationem ad probandum corpora iuuenum esse calidiora in quali corporibus puerorum, tertio adducit rationem ad probandum quod in utrisque calor sit idem et equalis in radice. Secunda ibi: iuuenibus. Tertia ibi: nec tamen huius. In prima parte Auicenna intendit talem rationem: illud calidum est multum in quanto cui nondum aduenit res que ipsum diminuat et quod non cessat augeri grandendo; sed calidum puerorum est huiusmodi; ideo etc. Maior nota est quia ex quo res ipsum non diminuit conseruatur, in quantum non cessat augeri, cum augmentum corporis non fiat nisi per augmentum partium materialium, ut ponit Aristoteles in De generatione et corruptione, significat quod calidum augetur et est multum in quanto. Minor est de se nota. Circa hanc rationem sic procedit Auicenna quia ponit solum minorem. Sed hic est intelligendum quod non debemus intelligere quod pueri fiant ex spermate passiue, sed fiunt actiue, unde fiunt ex spermate, id est ex sanguine menstruo uicto a spermate. Nam licet in corpore sint aliqua membra spermatica, que etiam spermatica uocat Aristoteles., non debemus intelligere quod sint spermatica quia fiant a spermate sicut aliqui opinantur, sed sunt spermatica quia sunt a sanguine menstruo uicto a spermate. Nam si debeat fieri ex menstruo uena uel neruus magis oportet menstruum uinci a spermate quam si ex ipso generetur caro uel aliud membrum molle. In secunda parte Auicenna intendit talem rationem: illud calidum est multum in quali cui nondum aduenit res que ipsum diminuat et quod non cessat augeri grandendo; sed calidum iuuenis est huiusmodi; ideo etc. Circa hanc rationem solum ponit minorem. Circa tertiam partem intendit talem rationem: illud calidum est idem in radice cui radici nondum aduenit res que diminuat ipsam; sed calidum pueri et iuuenis est tale quod eius radici non aduenit res que ipsam diminuat; ideo etc. Minorem declarat Auicenna in littera et sic declarat: radix istius calidi est humidum radicale; modo illud humidum habet duo facere, scilicet calorem conseruare et ipsum augere, unde est inuenire tempus in quo faciet ista duo, sicut est etas pueritie, et tempus in quo non faciat aliquid horum, sicut est tempus senectutis et senii, et per consequens oportuit dare tempus medium sicut est etas iuuentutis in quo faciet alterum horum; uel ergo in tali etate conseruabit humidum solum uel illum augebit: non potest solum illud augere quoniam augmentum alicuius supponit illius conseruationem, ideo tali etate solum illum conseruabit Deinde cum dicit: quidam autem in parte ista improbat solutiones quas dabat secunda opinio ad rationes quas dabat prima opinio. Non autem soluit rationes utriusque illarum opinionum quoniam nulla probat contra ipsum. Nam prima opinio per sui rationes solum probat quod corpora iuuenum sint calidiora in quali et secunda oppinio per sui rationes solum probat quod corpora puerorum sunt calidiora in quanto et hoc ipse concedit. Et sic procedit quod improbat solutionem unius rationis, secundo alterius ibi: qui autem. Circa primam partem est intelligendum quod materia non patitur actiue nec etiam creatur actiue sed passiue sic, causa huius est quia actiua et passiua debent distincta modo et subiecto; modo materia a seipsa distincta non est. Secundo est intelligendum quod ista uirtus agens potest dici anima quoniam augmentum principaliter fit ab anima, potest dici natura inquantum uirtus augmentatiua est uirtus naturalis discticta contra animalem. Tertio est intelligendum quod natura agit precepto Dei, et ratio huius est quia omne agens propter finem debet aut cognoscere finem aut dirigi a cognoscente finem, quia aliter errabit in agendo, sicut si sagitta debeat procurrere ad punctum quod illud non cognoscit oportet quod dirigatur ab eo, scilicet a sagittante quia cognoscit. Cum igitur natura agat propter finem, uta apparet secundo Phisicorum, oportet aut ipsam finem cognoscere aut dirigi a cognoscente finem; modo de se natura finem non cognosci propter quod oportuit ipsam dirigi a cognoscente finem ut a Deo oet ab aliis intelligentiis. Unde dicebat Auerroys XII Metaphisice quod natura operatur reminiscens superioribus causis. Secunda in duas quia primo facit quod dictum est, secundo ex dictis infert quoddam correlarium. Secunda ibi: quarum. Circa hanc secundam partem est intelligendum quod si pueri indigent purgatione, indigent purgatione debili, maxime aitem indigent purgatione quantum ad eorum pulmones, quia pulmones eorum multis replentur superfluitatibus propter duo: primo quia pueri in comparatione ad molem sui corporis maximum habent cerebrum, unde ilud existens frigidum et humidum superfluitates multiplicat quas transmittit pulmoni; secundo quia in pueris cerebrum multum compatitur stomaco propter illorum gulositatem et inordinationem regiminis, unde uapores multi a stomacis eorum ascendunt ad cerebrum et ibi in aquositatem conuertuntur et postea ad pulmonem descendunt Deinde cum dicit: hec est dictio, in parte ista Auicenna sententiam Galieni declaratam concludit, et apparet. Quia Auicenna inuestigat que caliditas sit maior, uel pueri uel iuuenis, et dicit auctoritate Galieni et sua quod est equalis in radice in ambobus, ideo sub dubitatione proponiturutrum calidum quod est in puero et in iuuene idem in radice, et arguitur primo quod non auctoritate Aueroys secundo sui Coliget et ratione ipsius: actiuum diuersificatur secundum diuersitatem proprii passiui, sed passiuum proprii calidi in iuuene est aliud et aliud, ideo etc. Maior apparet; nam forma diuersificatur secundum diuersitatem materie proprie, secundum Aristotelem. secundo De anima. Minor declaratur: nam proprium passiuum calidi in puero est humidum, in iuuene autem siccum. Item, secundum Galienum in secundo De complexionibus, iudicium de caliditate corporum sumitur a sensu tactus; sed tunc arguo sic: si caliditas in puero et iuuene non est equalis quantum ad sensum tactus, caliditas in puero et in iuuene non est equalis in radice; sed ita est; ideo etc. Maior apparet ex dictis. Minor declaratur; nam ad tactus maior sentitur caliditas in iuuene quam in puero. Item calor in puero et iuuene uel est idem uel in qualitate uel in qualitate uel substantia; non in quantitate quia ut sic maior est in puero, ut ponit Auicenna; non in qualitate quia ut sic maior est in iuuene, ut etiam ponit Auicenna; ergo est idem in substantia; tunc illud calidum est etiam idem in sene; nam calidum naturale manet in corpore idem numero a principio usque ad finem uite. Item, illud calidum non manet idem in radice cuius passiuo aduenit diminutio; sed passiuo pueri calidi et iuueni aduenit diminutio; ideo etc. Maior nota est quoniam calidum illi proportionatur. Minor declaratur quia tale passiuum ut puta humidum radicale, a principio generationis usque ad finem uite consumitur a calido. In contrarium est Galienus in secundo De complexionibus et in commento illius Afforismi: qui crescunt et etiam Auicenna hic. Ad istam questionem consueuerunt respondere aliqui, et male, non habentes uerum intellectum principiorum huius scientie et ignorantes quid importetur per hoc nomen calidum radic et ignorantes etiam quid sit esse equale in radice. Dicunt enim aliqui quod illud calidum radicale est calidum elementare igneum existens in spermate, et hoc declarant auctoritate Galieni in commento illius Aforismi qui crescunt, ubi ponit quod calidum in pueris et iuuenibus est equale secundum quartum elementum, exponentes quartum: elementum ignem. Aliqui dicunt quod illud calidum radicale est calidum celeste, hoc confirmantes auctoritate Ar. in secundo De generatione animalium. Aliqui dicunt quod illud est calidum permistum quoniam ad generationem animalis requiritur calidum igneum et etiam calidum celeste quoniam Socratem generat sol et homo, ut ponit Aristoteles. secundo Phisicorum. Attamen quia isti ignorauerunt quid sit in scientia supponendum, scilicet quid nominis, ideo non curo eorum opiniones improbare quia sunt ualde friuole. Et ideo dico aliter ad questionem: ad cuius intelligentiam est sciendum primo quid sit calidum radicale et quid sit humidum radicale et quomodo manet equale illud calidum radicale in puero et in iuuene. Dicitur autem calidum radicale omne calidum fundatum in humido radicali penes quod distinguuntur etates. Causa autem quare etates per humidum radicalem distinguuntur est ista: nam in etate puericie fit augmentum, in iuuentute conseruatio augmenti, in senectute diminutio augmenti; modo augmentum, conseruatio augmenti et diminutio eius principaliter dependent ex membris radicalibus et per consequens ex eorum humido. Unde augmentum quod fit in corporibus ex parte membrorum carniformium non est proprie augmentum quia non fit secundum trinam dimensionem, ut ponit Galienus in primo De uirtutibus naturalibus. Sic enim facit natura sicut ars. Modo sic facit ars: nam si aliquis debeat facere figuram aliquam primo lineas protrahit, deinde inter illas colores apponit ut figuram perficiat. Sic etiam facit natura in corpore animalis: primo generat et protrahit membra spermatica secundum eorum lineationes, deinde quia inter lineationes illas uacuitates remanebant generauit membra carniformia ad replenda illa loca ut animal perficeretur. Dicitur autem in corpore animali esse duplex calidum: unum complexionale quod in membris derelinquitur ex spermate et sanguine menstruo in principio generationis, aliud est calidum anime quod a corde ad alia membra influitur, unde calidum complexionale quod in membris derelinquitur a principio generationis ex spermate et sanguine menstruo, ut actuatum per calidum anime influens, tale est calidum radicale. Sed humidum radicale nichil aliud est quam substantia quedam humida continuans partes membrorum radicalium adinuicem, et secundum quod conseruatur et permutatur istud humidum radicale, secundum hoc conseruatur et permutatur calidum radicale. Unde quia humidum radicale manet equale in radice in puero et iuuene, et si permutatur, sicut a cibo et potu et egritudinibus et similibus solum est permutatio accidentalis, sed eius permutato naturalis que est diminutio solum fit in senectute, et ideo in puero et iuuene calidum radicale permanebit equale in radice et nullam diminutionem habet naturalem quia non fient eius conseruatio, ut in iuuentute, aut eius restauratio maior quam consumptio ut in pueritia; sed talis diminutio naturalis solum ei accidit in senectute propter motum continuum celi, et si permutatio aliqua accidit in etate pueritie et iuuentutis solum illa est accidentalis. Ude calidum illud sine dubio bene est unum et idem in sene, puero et iuuene, sed non est equale in radice quoniam in sene diminutum est, in puero autem et iuuene non. Per hoc patet solutio ad questionem in qua queritur utrum calisum in iuuene et puero sit equale in radice. Dico quod equale est et idem in radice et substantia, sed in quanto maior est in puero, in quali autem et acuitate maius est in iuuene. Ratio primi est: illud calidum remanet equale in substantia et radice, radix substentatiua cuius manet eadem et equalis; sed radix pueri et iuuenis substentatiua manet eadem et equalis; ideo etc. Maior nota est. Minor declaratur quia radix illius calidi est humidum radicale, modo illud manet idem in puero et iuuene et ratio est quia illud manet in puero et iuuene cui nondum aduenit res ipsum diminuens; ideo etc.; sed humido radicali in puero et iuuene nondum aduenit res ipsum diminuens; ideo etc. Est tamen calidum illud maius in quanto in puero quoniam humidum radicale in puero est maius in quali et quanto quam in iuuene. In quali quia uidemus ad sensum membra radicalia molliora esse quam in iuuene, etiam in quanto quia in puero multa fit additio humidi nutrimentalis propter augmentum ipsum, et humidum radicale ex humido nutrimentali augmentum recipit. Sed in iuuene est maius in quali et acuitate quoniam magis est humidum radicale exsiccatum, sed non propterea diminutum naturaliter, quoniam diminutio illa non incipit nisi in etate senectutis. Ad auctoritatem Aueroys dicendum quod. intellexit non quod non esset simpliciter idem et equale in radice, sed quod non esset idem quia permutationes aliquas accidentales recipit in utroque. Ad rationem ipsius: actiuum diuersificatur etc. concedatur eo modo quo proprium passiuum diuersificatur. Ad minorem dicendum quod diuersificatio illa est solum secundum diuersitatem subiecti et ideo arguit quod calidum illud non sit idem in quanto et quali in utroque, et hoc concessum est. Ad secundam: si caliditas etc, concedatur quod non est eadem in quantitate et qualitate, sed in substantia. et radice Ad aliam: tale calidum aut est idem in substantia etc. dico quod non est idem in quantitate et qualitate, sed in substantia. Tu dicis: etiam in sene est idem in substantia: uerum est, sed non equale, cum tunc sit diminutum, non autem in puero et iuuene. Ad quartam: illud calidum etc, dico quod non manet idem eo modo quo diminutio accidit suo passiuo. Ad minorem dicendum quod si diminutio accidat illi in pueritia tamen et iuuentute, illa tamen est accidentalis e non naturalis, cum tunc augeatur et conseruetur secundum naturam; et ideo etiam diuersitas que in calore accidit in puero et iuuene est accidentalis et non secundum naturam etc. Auicenna in parte precedenti inuestigauit complexionem etatis pueritie et iuuentutis; ostendi enim quod calidum in illa duplici etate est equale in radice quia nondum aduenit res que ipsam radicem diminuat., scilicet humidum radicale, ymmo illud in etate pueritie plus restauratur quam deperdatur, in etate autem iuuentutis conseruatur, modo in hac parte inuestigat complexionem etatis senectutis et senii; ostendit enim quod humidum radicale in tali etate duplici consumatur et per consequens quod diminuatur calidum naturale. Et sic procedit quia primo per quasdam rationes probat quod in illis etatibus fiat consumptio humidi radicalis; secundo ex dictis quoddam infert correlarium. Secunda ibi: et hec est mors. Prima diuiditur in partes quinque sicut Auicenna quinque rationes adducit ad probandum quod in illis etatibus fiat consumptio humidi radicalis. Secunda ibi: calor quorum. Tertia ibi: et labor. Quarta ibi: et defectus uero. Quinta ibi: et postquam sic est. Circa primam partem Auicenna intendit talem rationem: quod approximatur alteranti et exsiccanti peemutatur et exsiccatur; sed humidum radicale est huiusmodi quia aeri; ideo etc. Ponit minorem. Sed est intelligendum quod non est intentio Auicenne quod solum in etate senectutis et senii consumetur humidum radicale ab aere circumdante, quoniam illud in omni etate usque ad finem uite consumitur ab aere circumdante, sed hoc dixit quod licet in etate pueritie et iuuentutis ab illo counsumatur, tamen ibi plus restauratur quam deperdatur ut in etate pueritie quia per humidum nutrimentale, uel etiam ibi conseruatur, ut in etate iuuentutis; modo neutrum horum fit in etate senectutis et senii; tunc enim humidum ipsum non conseruatur neque ex ipso plus restauratur quam deperdatur, ymmo ex ipso plus deperditur quam restauretur. Sed est dubitatio: Auicenna ponit quod aer exsiccat corpora nostra e per consequens humidum radicale. Sed contra: quod est humidum non exsiccat corpora nostra quia effectus humidi non est exsiccare sed humectare; sed aer est humidus, ymmo in supremo humidus; ideo etc. Item, quod conseruat corpora nostra non consumit et exsiccat ea; sed aer est huiusmodi quia est locus nostrorum corporum, ideo etc. In contrarium est Auicenna. Dicendum quod exsiccat primo corpus nostrum ex se, quia corpus nostrum humidum est humiditate actuali et in actu, sicut aqua; aer autem est humidus humiditate potestatiua, quoniam mistum quod ingreditur humidum reddit, et ideo quia non est humidum sicut corpus nostrum, ideo illi approximatum potest illud consumere. Exsiccat secundo corpus nostrum ut infectus est quibusdam qualitatibus a corporibus celestibus, unde uidemus aliquando multum ipsum calefieri, aliquando infrigidari, aliquando exsiccari, aliquando humectari et sic per qualitates illas quibus infectus est potest corpus nostrum exsiccare, et ideo dicebat Aristoteles. quarto Methaurorum quod putrefactio est corruptio caliditatis innate a caliditate continentis quasi uellet dicere quod caliditas continentis adiuuat caliditatem innatam ut consumat suum humidum radicale. Ad rationes: ad primam: quod est humidum etc. uerum est quod est humidum humiditate actuali et in actu, sicut est illud quod debet exsiccare. Ad minorem: aer est humidus, uerum est humiditaate potestatiua, sed non actuali et in actu sicut corpus nostrum. Ad secundam: quod conseruat etc. concedatur; ad minorem dicendum quod aer potest sumi dupliciter: uno modo ut debite corpori administratur et ut sic ipsum conseruare habet; nam ille potest debite administrari per artem uel naturam et adhuc propter causam dictam non sic conseruat quin corpus permutet. Alio modo ut indebite illi administratur, et ut sic illud non conseruat, quia si ipsum non conseruat ut est debite approximatus, multo minus quando indebite approximatur. In secunda parte intendit talem rationem: agente approximato passo necessario fit actio et passio; sed in corpore nostro calidum naturale humido radicali approximatur sicut agens passo; ideo etc. Circa hanc rationem Auicenna ponit solum minorem. Sed hic est prima dubitatio. Auicenna ponit quod calor naturalis adiuuat ad consumptionem humidi; sed contra: ymmo uidetur principaliter facere ad ipsius consumptionem, cum sit corpus intrinsecum, aer autem non. Iuxta quod est intelligendum quod calidum ipsum naturale, ut calidum est, non conseruat humidum radicale nec ipsum corrumpit, ut autem naturale est ipsum conseruat; modo quia calido naturali ex se non magis debetur quod sit calidum quam quod sit naturale et e conuerso, sed si sit calidum magis quam naturale hoc ei debetur ut adiuuatur a caliditate continentis, scilicet aeris, et quia ut sic calidum est, consumere habet humidum radicale. Ideo dixit signanter: adiuuat, quia non consumit humidum radicale nisi ut adiutum est a calido continentis. Secundo est dubitatio utrum calidum naturale agat in humidum radicale Et arguitur quod non: agens et patiens debent esse distincta loco et subiecto; sed calidum naturale et humidum radicale in corpore nostro non sunt distincta loco et subiecto: Maior nota est ex septimo Phisicorum. Minor apparet de se Item. quotiens aliquid comparatur ad aliud sicut forma ad materiam, unum non agit in aliud, unum non patitur ab alio; sed naturale calidum ad humidum radicale comparatur sicut forma ad materiam; ideo etc. Maior apparet ex alia scientia quia actio non est forme neque passio materie sed actio et passio sunt totius compositi. Maior apparet per Aueroym secundo sui Colliget. Item, nichil appetit corruptionem sui ipsius; sed si calidum naturale agit in humidum radicale tunc aliquid appetet corruprionem suipsius; ideo etc. Maior apparet quia omnia bonum appetunt secundum Aristotelem, primo Ehicorum et tertio Topicorum; modo melius est esse quam non esse et corrumpi Minor declaratur; nam cum humidum radicale sit subiectum calidi naturalis, si calidum naturale ageret in illud ipsum corrumpendo, tunc corrumperet seipsum. Item, actus contrarii et oppositi non possunt eidem inesse, sed si calidum naturale agit in humidum radicali tunc actus oppositi inerunt eidem; ideo etc. Maior nota est. Minor declaratur; nam cum actus calidi naturalis sit conseruare humidum radicale, si illud corrumpet et consumat, cum consumptio contrarietur conseruationi actus contrarii inetunt eidem. In contrarium est Auicenna hic et infra, fen tertia primo capitulo, et Galienus in primo De regimine sanitatis et omnes aucores de hoc loquentes. Ad hoc dicendum est quod calidum naturale agit in humidum radicale ipsum consumendo, et ratio est: si agens approximatur patienti necessario est ut fiant actio et passio; sed in nostro corpore calidum naturale agens est et humidum patiens, et unum alteri approximatum est; ideo etc. Maior nota est: Minor declaratur, scilicet quod calidum naturale sit agens et humidum radicale et membra ipsa sint patiens. Nam, ut ponit Aueroys secundo sui Colliget et Auicenna supra capitulo de subiectis medicine, membra non sunt principium operationum nisi ut animata sunt et caliditate naturali actuata. Modo quando operatio aliqua prouenit ab aliquibus duobus, oportet quod actio illa attribuetur uni sicut agenti et alteri sicut materie et patienti; igitur operationes ipse membrorum caliditati naturali attribuuntur sicut agenti; nam est illud per quod operationes fiunt; membris autem sicut materie; nam sunt illud quod operatur; et quia ita est quod calidum naturale respectu membrorum et humidi radicalis eorum est agens, et illa sunt passiua, et agens approximatum passiuo agat in illud, et calidum naturale et humidum radicale sint adinuicem approximata in corpore nostro, oportebit dicere quod calidum naturale agat in humidum radicale,et erit actio illa et passio consumptiua et corruptiua. Et ratio est quoniam agens ipsum, ut agens est, contrarium est respectu passiui, numquam simile quoniam tunc in ipsum non ageret, sed unum contrarium est alterius corruptiuum, ideo calidum naturale agens erit corruptiuum humidi radicalis ita quod ipsum cumsumpet Sed aduertendum quod in corpore nostro est duplex calor, scilicet connaturalis et calor influens; calor connaturalis est calor proprius qui est in membris actuatus per influentem per quem membra faciunt suas operationes proprias, sed calor influens est calor qui procedit a corde ad alia membra, qui etiam facit ad hoc ut membra operentur. Fuit autem necessarius iste duplex calor in membris; nam quia per caliditatem influentem membra solum faciebant operationem communem, sicut uerbi gratia que est nutricatio, fuit necessarium eis inesse caliditatem per quam facerent proprias operationes, sicut uerbi gratia est taliter et taliter nutrire, et iste est calor connaturalis siue innatus actuatus per influentem. Nam caro ipsa quia aliter nutritur quam os et os quam neruus necessarium fuit eis inesse calorem proprium per quem actum proproium nutricationis perficerent. Et iste duplex calor in membris existens, scilicet connaturalis et influens, est consumptiuus humidi radicalis quia ambo ad ipsum comparantur ut agentia, et per consequens ut contraria, et ideo sunt illius cumpsuntiua Tamen calor influens magis est illius consuntiuus quam calor connaturalis, et causa huius est duplex: una est quia calor influens est in maiori excessu caliditatis quam connaturalis; alia causa est quia talis calor magis est a membro et ab ipsius humido distinctus quam calor connaturalis. Etiam iste duplex calor conseruatiuus est humidi radicalis, quoniam si licet calores isti sint quedam agentia in cumparatione ad humidum radicale, non solum sunt respectu illius agentia, sed etiam agentia proportionata, et ratio huius est quia illud est agens proportionatum proportionale respectu membrorum et humidi ipsorum quod mouet membra ad suas operationes; sed iste duplex calor est huiusmodi; ideo etc. Que autem agentia sunt proportionata respectu illius possunt illud conseruare, sicut in quantum sunt agentia absolute habent illud corrumpere. Et ulterius quia isti duo calores in etate iuuentutis et pueritie magis se habent ut proportionata agentia quam ut agentia absolute, in etate autem senectutis et senii magis se habent ut agentia quam ut proportionata, ideo in etate pueritie et iuuentutis magis cunseruant humidum radicale quam consumant, sed in etate senectutis et senii magis ipsum consumunt quam conseruant. Per hoc facile est respondere ad rationes. Ad primam: agens et patiens etc, concedatur. Ad minorem dicendum quod calidum naturale et humidum radicale bene sunt duo corpora distincta et non unum ex quibus prouenit unum opus. Unde ex istis duobus sic unum constituitur sicut ex materia et forma unum constituitur et sicut etiam constituitur unum ex motore et mobili. Uerum est tamen quod ad istam rationem consueuerunt aliqui aliter respondere moti propter ipsam quod calidum naturale non consumit humidum radicale, sed solum influens quia tale est solum distinctum ab humido radicali. Sed isti nichil dicunt ut uisum est quoniam utrumque calidum agit in illo et utrumque ab illo est distinctum. Alii etiam aliter consueuerunt respondere moti propter ipsam rationem ad ponendum quod calidum naturale unius particule agit in humidum radicale alterius e e conuerso, et sic de aliis. Sed ista opinio est falsa quia cum cor aliis membris sit calidius sequeretur quod ipsum consumeret humidum radicale aliorum membrorum st nullum membrum consumaret eius humidum radicale, et sic per consequens non corrumperetur, sed solum alia membra, quod est falsum ad sensum. Ad secundam: quotiens etc.dicendum quod aliquid comparatur ad aliquid sicut forma ad materiam dupliciter: uno modo quia ex ipsis constituitur unum corpus sicut ex materia ignis et forma ignis. Alio modo quia ex ipsis non constituitur unum corpus sed diuersa corpora, tamen ex eis unum corpus constituitur. Modo quando dicitur: quotiens etc. uerum est si ex illis unum corpus constituatur, sed si constituantur diuersa corpora unum potest agere in aliud. Ad minrem: calidum etc. dicendum quod uerum est ita quod ex eis duo corpora constituantur, licet unum opus ex eis constituatur. Ad tertiam: nichil appetit etc., uerum est per se, per accidens tamen est hoc possibile, unde si calidum naturale agat in humidum radicale ipsum consumendo et illud consumando consumatur, hoc per se non intendit, sed per accidens solum, quia aliter esse non potest. Ad quartam: actus opponitur etc. uerum est eodem modo. Modo actus conseruatiuus humidi et actus consumptiuus non eodem modo attribuitur calido naturali, sed aliter et aliter, ut uisum est; nam primus actus ei attribuitur ut agens est proportionatum, sed secundum ei attribuitur ut est agens solum etc. In tertia parte intendit talem rationem; si agens approximatur patienti necessario oportet quod fiat actio et passio; sed preter calorem nostrum et aerem est inuenire aliquid quod agit in humidum radicale, sciicet motus corporeus et animalis, ideo etc. Circa hanc rationem ponit minorem. Et quia ita est quod hii motus consumere habent humidum radicale ideo dicebat Galienus in primo De regimine sanitatis quod qui uult longeue uiuere oportet ipsum esse et uiuere sibi ipsi ita quod non sit occupatus in aliquibus agibilibus uel etiam speculabilibus. Tamen quia raro est inuenire talem hominem qui uiuat sibi ipsi et non sit occupatus in aliquibus agibilibus eo quod homo est animal ciuile, ideo bene dicebat signanter Auicenna quod iste motus in corpore nostro erat causa certa consumptionis humidi radicalis. In quarta parte Auicenna intendit talem rationem: quotiens aliquid permutatur ab aliquo permutante et non potest illi resistere sed deficit, illud necessario permutatur et corrumpitur; sed calidum naturale et humidum radicale permutantur unde unum alteri resistere non potest, sed deficiunt; ideo etc. Circa hanc rationem sic procedit: declarat enim minorem. Primo ergo declarat quare deficit calidum naturale, secundo quare humidum radicale. Secunda ibi: amplius. Prima in duas,quia primo illud proponit, secundo illum declarat. Secunda ibi: omnes enim. In hac secunda parte intendit talem rationem: omne agens corporeum naturale est finitum in uirtute et tempore; sed calidum naturale est quoddam agens corporeum naturale; ideo etc. Sed est sciendum quod declaratum est ab Aristotele octauo Phisicorum omne agens corporeum finitum est in quali, hoc est in uirtute, et etiam in tempore, in quali quoniam infinitas uirtutis sumitur ex infinitate quanti; sed non est inuenire quantitatem infinitam; ideo etc. Etiam est finitum in tempore quia omne mouens naturale patitur ab alio; non mouet enim nisi motum; ergo oportebat dare tempus in quo deficiet a mouendo, et ideo cum calidum naturale sit agens corporeum naturale oportet dicere quod ipsum sit finitum in quali et etiam in tempore. Amplius in parte ista declarat quod humidum radicale sit deficiens et dicit quod, dato quod uirtus caloris naturalis duraret in infinito tempore et restauraret semper uno et eodem modo humidum radicale per nutrimentale, tamen quia continue humidum radicale a calido naturali dissoluitur, cuius dissolutio est maior quam restauratio, ideo contingit finiri propter humidum ipsum radicale. Sed tu dices: ex quo restauratur tantum quantum deperditur quomodo deficere potest ? Dico quod dato quod per humidum nutrimentale restauretur plus quam deperdatur de humido radicali sicut contingit, et etiam restauretur tale quale est humidum radicale quod deperditur adhuc humidum deficeret, et hoc ideo quia restauratio est respectu resolutionis; unde restauratio alicuius fit per asssimilationem deperditi ad dissolutum. Unde ponamus quod a corpore nostro resoluatur humidum radicale a mane usque ad uesperas, postea si cibus offeratur, quia iam inuenit corpus exsiccatum et resolutum solum assimilatur ei ut exsiccatum est et sic iam precesserat resolutio humidi radicalis; unde oportet illud necessario deficere Deinde cum dicit: et postquam Auicenna in parte ista adducit quintam rationem: et est talis: agente approximato patienti necessario fit actio et passio; sed est inuenire aliquod agens in corpore respectu calidi naturali; ergo fiet passio et actio corruptiua, cum illud calido contrarietur; tale autem est humor fleumaticus qui in corpore nostro ex cibis propter indigestionem causatus multiplicatur Deinde cum dicit: hec est mors in parte ista Auicenna ex dictis infert quoddam correlarium. Sed hic est primo intelligendum quod aliquid dicitur naturale tripliciter: uno modo ratione finis, et ut sic mors non est naturalis quia finis habet rationem boni secundum Ar. primo Metaphisice, mors autem rationem boni non habet; licet autem nullo modo habeat rationem finis respectu nature particularis, respectu tamen nature uniuersalis habet rationem finis non per se, sed per accidens hoc modo: nam natura uniuersalis principaliter intendit ad conseruationem speciei, modo conseruatio illius per generationem indiuiduorum consistit et quia generatio fieri non potest nisi fiat corruptio, quia corruptio unius est generatio alterius, ideo per accidens natura uniuersalis mortem intendit, quia per generationem. Alio modo dicitur aliquid naturale ratione materie et ut sic mors est naturalis quoniam de ratione materie et passiui primi est permutari et corrumpi. Alio modo ratione agentis et forme, et ut sic mors hec est naturalis quia fit ab agente intrinseco, sed alie species mortis accidentales dicuntur quoniam fiunt ab agente extrinseco quia uel a casu, uel percussione, uel egritudine et similibus. Sed hic est dubitatio: Auicenna ponit quod mors ipsa fiat per consumptionem humidi radicalis; Ar. autem in libro de morte et uita ponit quod ipsa fiat per consumptionem humidi nutrimentalis; nam corpus citius moritur quam fiat ultimata consumptio humidi radicalis, ut apparet ad sensum. Dicendum quod modus secundum quem fit mors est iste; nam quando calidum naturale tantum egit in humidum radicale quod illud ad tantam consumptionem peruenit quod amplius pctus dilatari non potest nec constringi, tunc quia calidum naturale cordis euentari non potest, inflammatur et incenditur, et inflammatum agit in humidum nutrimentale cordis, scilicet in snguinem et illum consumit et exsiccat ita quod ille amplius non est aptus nutrire membra, neque quod ex eo spiritus generetur, et tunc accidit mors per ultimam consumptionem humidi nutrimentalis quia amplius ex illo membra foueri non possent.Et ideo bene dicebat Ar. quod mors accidebat per consumptionem humidi nutrimentalis. Quid ergo dicemus ad auctoritatem Auicenne? Dicendum hoc modo: non fuit intentio Auicenne quod consumptio ultima humidi radicalis esset mors quia ante accidit mors quam fiat ultima illius consumptio, sed eius intentio fuit quod mors perueniret quando in tantum humidum radicale consumebatur quod pectus dilatari non poterat nec constringi. Tertio est intelligendum quod non solum indiuiduum habet terminum prefixum sue uite per sui complexionem, sed etiam per sui compositionem uel per modum quemdam compositionis, ut quando in indiuiduo calidum est inuiscatum cum humido, tunc longius uiuit. Et et quando minus breuius uiuit. Et propterea uidemus quod quia in plantis est illa inuiscatio maior quam in animalibus, quod plante animalibus plus uiuunt. Et hec potest esse causa quare credo quod complexio calida et humida sit longioris uite ipsa temperata, ut ponit Galienus sexto De regimine sanitatis eo quod in ipsa calidum cum humido est magis inuiscatum. Unde si talis complexio breuius uiuat quam temperata hoc non est naturaliter sed accidentaliter quia magis ab egritudinibus capitur talis complexio; et etiam propter conditiones materie, ut uisum est supra, indiuiduum habet terminum prefixum sue uite. Etiam propter proportionem corporis celestis quonim calidum naturale et elementare non manet admistum nisi motum a corpore celesti per eius proportionem. Sed tu dices: si ita est quod ad humidum radicale in habitudine ad calidum naturale est calidum naturale propter se et etiam propter proportionem corporis celestis, cur est aliquis qui ex habitudine sui calidi ad humidum debet uiuere octoginta annis, ex proportione corporis celestis debet uiuere sexaginta? Queritur que mors debeat dici naturalis, aut prima aut secunda. Et dicendum quod prima. Unde est sciendum quod eadem est habitudo calidi naturalis ad humidum radicale de se, et etiam ex proportione corporis celestis, quoniam ut dictum est non agit calidum naturale nisi motum a corpore celesti, et ideo finis ultimus talis habitudinis mors est naturalis et si ante illud tempus propter proportiones quaorumdam corporum supercelestium, ut planetarum, contingat mors, illa est accidentalis quia talis mors necessaria non est, ymmo ei obuiari potest, ut si corpus bono regimine utatur; unde si corpus illo utatur numquam morietur naturaliter nisi quando adueniet terminus ultimus habitudinis calidi naturalis ad humidum radicale de se, et etiam ex parte proportionis motus supercelestis corporis. Deinde cum dicit: quod ergo, in parte ista que dicta sunt concludit et apparet Sed puerorum corpora etc. Prius Auicenna inuestigauit diuersitatem complexionis que prouenit ex etate penes qualitates actiuas. In parte ista inuestigat diuersitatem complexionis que prouenit ex etate penes qualitates passiuas. Primo facit hoc absolute. Secundo comparatiue. Secunda ibi: et in pueris. Prima in duas quia primo ponit complexiones puerorum penes qualitates passiuas, secundo senii et decrepitorum. Secunda ibi: senes autem. Circa istam partem est intelligendum quod Auicenna in probando corpora senum et decrepitorum esse sicciora temperato non adduxit rationem ex fine, sed ex decremento, sicut in probando corpora puerorum esse humidiora temperato sumpsit rationem ex fine, scilicet ex augmento; et ratio huius est quoniam decrementum rationem finis non habet, augmentum autem sic, et ratio huius est quia finis habet rationem perfectionis, decrementum autem non, cum fiat ex nature defectus, sed augmentum sic, cum fiat a uirtute corporis augmentatiua. Unde ponentes decrementum fieri ab aliqua uirtute corporis que decrescitiua uocatur falsum dicunt; non enim fit a uirtute corporis sed magis a uirtutis defectu, quia augmentatiue et conseruatiue Deinde cum dicit; et in pueris, in parte ista quod fecit absolute de diuersitate complexionis penes qualitates passiuas ex etate, facit comparatiue. Et primo facit hoc, secundo circa dicta remouet quoddam dubium. Secunda ibi: decrepitus. Circa primam partem est intelligendum primo hic quod Auicenna calidum naturale uocat calidum igneum; nam ut apparuit supra,tale calidum uocari potest igneum, quoniam in omni actiuo principio est dominium ignis super alia elementa. Potest etiam uocari celeste in quantum non mouet ad mistum nisi motum a corpore celesti influente per motum et lumen. Uocari etiam potest calidum mistum in quantum mensuratum est a corpore caliditate celesti, non quod ibi sint duo calores adinuicem mistis ex quibus constituatur unum calidum, sed solum est ibi calor unus, scilicet elementaris, mensuratus tamen a caliditate celestis corporis. Et eest simile sicut de calore ignis quo faber ex ferro constituit gladium secundum quod ipsum mensurat multum uel parum. Nam calor ille unus est et dicitur igneus ratione materie in qua est, et dicitur artificialis in quantum mensuratur ab arte que est in mente fabri. ta eodem modo est de calido quod est in spermate. Nam tale unum est, mensuratum tamen secundum plus uel minus ab intelligentia celi et Deo ipso. Secundo est intelligendum quod ex dictis Auicenne hic possumus accipere quod corpus iuuenis est temperatum in humido et sicco in comparatione ad corpus pueri; cum ipso enim in actiuis qualitatibus equalitatem habet in radice, ut apparuit supra. Sed tu dices: non uidetur quod corpus iuuenis in comparatione ad corpus pueri sit temperatum, sed e contrario magis; nam si ita esset tunc corpus iuuenis melius conseruaretur intempore temperato quam corpus pueri. Huiusmodi autem ponit contrarium Galienus tertia particula Afforismorum, in commento illius aforismi: secundum horas quidem ueris et extrema estatis etc. Ibi enim ponit quod corpus pueri melius uiuit in corpote temperato, corpus autem iuuenis melius in distemperato, ut in tempore humido; ideo etc. Dicendum ad presens sic quia in questione diffusius dicam de hoc, scilicet quod corpus iuuenis in comparatione ad corpus pueri est temperatum, illud autem distemperatum. Et ratio huius est: nam corpus iuuenis, ut omnes concedunt, temperatum est in qualitatibus actiuis scrips et del passiuis, ergo in actiuis. Consequentia apparet eo quod actiuum proportionatur actiuo et e conuerso. Ad rationem dicendum quod si corpus pueri melius conseruetur in tempore temperato hoc non accidit quia sit temperatus, sed propter aliud. Nam quia corpus pueri debilitatam habet uirtutem quoniam habet membra spermatica in quibus uirtus fundatur debilia, ideo contingit tale corpus facile corrumpi ab alterantibus, sicut ab aere multum excedente in caliditate et etiam cibo uel potu et sic de aliis. Et sic pro tanto melius in temperato tempore conseruatur; sed corpus iuuenis melius in distemperato tempore conseruatur, ut in humido, non quia distemperatum sit sed propter illud quod contingit de lapsu ad siccitatem in tali corpore propter discursum etatum. Unde sine dubio si non esset timor de lapsu bene ipsum conseruaremus in tempore temperato, sed quia de illo timor est et tale corpus maxime est conseuandum eo quod est in etate perfecta ideo pro tanto ipsum in tempore humido conseruamus coniungentes preseruationem conseruationi ipsius propter dictam causam. Nam in corpore pueri nondum est timor de tali lapsu. Dubitatio quam remouet in secunda parte est ista: ipse dixerat quod decrepiti erant sicciores iuuenibus et senibus. Modo diceret aliquis contra: cum corpora decrepitorum sint plena multis humiditatibus accidentalibus propter indigestionem eorum, unde hoc soluit et apparet. Et hanc etiam dubitationem mouet et remouet Galienus in secundo De complexionibus et in sexto De regimine sanitatis Deinde cum dicit: secundum uero complexionum, in parte ista Auicenna ponit diuersitatem complexionis ex parte sexus, et primo diuersitatem complexionis ex parte sexus, secundo compositionis que complexioni annectitur; nam talis compositio ab eodem agente facta est cum complexione membri et in hoc differt a complexione illarum que est in membris officialibus, quoniam talis facta est a uirtute corporis informatiua. Secunda ibi: et substantia carnium. Circa primam partem est dubitatio utrum femina sit frigidior masculo; et uidetur quod non primo sumendo signa opposita signis que ponit Auicenna. Et primo sumo oppositum primi. Nam ad sensum est inuenire aliquam mulierem qua maioris est stature et creature aliquo uiro. Secundo sumo oppositum secundi quoniam est inuenire hominem qui plures superfluitates aggregat aliqua muliere; nam inuenitur mulier que solum habet fluxum menstruorum in duobus mensibus uel tribus et inuenitur homo qui semel in mense habet fluxum emoroydarum et aliquando pluries Adsumo oppositum tertii signi quoniam uidemus aliquam mulierem plus exercitari aliquo uiro. Item, hoc arguitur auctoritate Galieni in libello pulsuum qui ponit quod est inuenire mulierem colericam et uirum fleumaticum. Etiam est inuenire mulierem cuius pulsus est uelox et spissus, etuirum cuius pulsus est tardus et rarus. Item, uidemus aliquam mulierem pilosiorem aliquo uiro, et pili super caliditatem attestantur. Etiam est inuenire mulierem que patitur egritudines calidiores aliquo uiro. In contrarium est Auicenna. Iuxta quod est intelligendum quod de complexione sexus possumus loqui dupliciter: uno modo comparando totum genus masculinum toti generi feminino. Alio modo comparando aliqua indiuidua unius illorum generum ad aliqua indiuidua alterius. Si loquamur de ipsa primo modo, sic dico quod in toto genere masculinus est calidior feminino. Et ratio huius est: nam generatio masculi secundum Aristotelem. fit quia calidum quod est in spermate uiri uincit sanguinem menstruum mulieris, et causa huius est quoniam agens semper intendit sibi assimilare passum. Modo, quia calidum illud est agens respectu sanguinis illius, ideo intendit illud sibi assimilare, hoc autem non potest facere facere nisi ipsum uincat. Unde quantum est de intentione agentis particularis semper habet masculus generari et numquam femella, cum agens particulare intendat assimilare sibi passum, sed ex intentione agentis uniuersalis, quia intendi conseruationem speciei non solum habet masculus generari, sed etiam femella. Tunc arguo sic: illud est calidius in toto genere in cuius generationis principio est maior uictoria calidi; sed masculus est huiusmodi, ut apparet ex dictis; ideo etc, Item hoc declaratur ex loco generationis quia illud est calidius quod generatur in loco corporis calidiori; sed masculus est huiusmodi; nam secundum Ypocratem secunda particula Afforismorum, illo Afforismo: fetus manens quidem in dextris, ipse masculus generatur in dextero latere et mulier in sinistro, et dexterum latus calidius est sinistro: Nam latus dexterum est aptum ad motum et ipsius est principium, sinistrum autem aptum est ad quietem et ad deferndum onera ut ponit Aristoteles.in De celo et mundo; ideo etc. Hoc etiam declaratur ex signis Auicenne que ponit in littera et ex pluribus aliis. Sed si loquamur de complexione sexus secundo modo, tunc est possibile quod aliqua mulier aliquo masculo sit calidior et hoc ex defectu nature; tunc enim uidetur esse orbatus et monstrum in natura, et etiam mulier est orbata et monstrum. Declaratur autem sic: ponamus ex una parte quod sit sperma uiri frigidum et etiam samguis menstruus mulieris frigidus et sperfma tale uincat menstruum ex toto unde masculus generabitur; et ex alia parte ponamus quod sit sperma uiri calidum et menstruum mulieris calidum ita tamen quod menstruum non permittat se omnino uincere a spermate uiri tunc femella generabitur. Modo planum est quod femella illa calidior est illo masculo, nullus enim de hoc dubitat, ut arguatur sic: illud est calidius quod generatur a principiis calidioribus, sed aliqua mulier est huiusmodi, ut uisum est; ideo etc. Item, illud est calidius quod generatur in loco calidiori; modo mulier aliqua generari potest in loco calidiori; nam licet ut plurimum masculus generetur in latere destro et femina in sinistro, tamen aliquando natura deficiente et orbata poetst accidere contrarium, scilicet quod femella generetur in latere destro matricis, et masculus in sinistro; ideo etc.Hoc etiam declartaur signo primo quia est aliqua mulier pilosior aliquo uiro; secundo quia aliquando coniungitur aliqua mulier alicui uiro que in tantum habet calidum menstruum quod uincit sperma illius uiri frigidum, ita quod non potest generatio fieri, unde talis mulier uocatur uirago et talis uir effeminatus. Rationes procedunt suis uiis quia Auicenna loquitur et intelligit comparando totum genus toti generi, sed rationes probant comparando aliqua indiuidua unius illorum generum aliquibus indiuiduis alterius generis. Circa secundam partem est dubitatio que caro sit rarior, aut caro uiri aut caro mulieris. Iuxta quod est intelligendum quod raritas potest sumi dupliciter: uno modo proprie sicu sumit Aristoteles. quarto Phisicorum circa finem, et ut sic illud est rarum quid circa eamdem materiam occupat maiorem locum et illud densum quod circa eamdem materiam occupat minorem locum, sicut dicimus hoc modo quod aqua est dempsa et aer rarus cum ipsa circa eandem materiam minorem locum occuper quam aer; nam ex uno pugillo aque fiunt quinque pugilli aeris et hoc modo caro mulieris est rarior. Nam circa eamdem materiam maiorem locum occupat mulier quam uir eo quod cum in ipsa sit calidum debile non potest bene permiscere humidum cum sicco sicut facit in corpore uiri et propterea uidemus in corpore ipsius maiorem molliciem et laxitatem quam in corpore masculi. Alio modo sumitur raritas large, scilicet pro porositate et ut sic caro masculi est rarior. Quod declaratur primo ex parte finis quia in masculo maius est calidum quam in muliere unde eget maiori euentatione; modo talis fit per poros corporis. Etiam quia masculus ad ornatus corporis sui eget pluribus pilis quam mulier; modo ad generationem pilorum faciunt pori corporis; nam per illos egreditur materia ex qua pili generantur. Hoc declaratur secundo ex parte agentium; nam in masculo calidum maius est quam in femella. Modo calidum est rarefiens, frigidum autem condempsans; ideo etc; et preterea non uidemus in uiris tantam mollitiem et laxitatem sicut in mulieribus Deinde cum dicit: qui uero terras: in parte ista Auicenna ponir diuersitatem complexionis que sumitur ex parte regionis. Causa autem eius quod dicit Auicenna est ista: corpora habitantia in regione septentrionali uel sunt fortia uel debilia. Si fortia, tunc propter frigiditatem regionis fortificatur in eis calidum naturale, unde multiplicant propter bonam digestionem humiditates multas naturales. Si sint debilia propter illam frigiditatem debilitatur in eis calidum naturale ita quod non possunt digerere bene ita quod talia corpora aggregant multas superfluitates accidentales., Sed tu dices: hoc non uidetur uerum quia in tali regione abundat boreas qui frigidus est et siccus. Dicendum quod licet sit siccus, tamen quia frigidus per accidens potest esse causa multiplicationis humiditatum in corporibus que inhabitant, ut uisum est. Etiam quia ibi abundat auster qui est humidus. Iuxta quod est intelligendum quod boreas in partibus istis est siccus, ultra mare est humidus, auster hic est humidus et illic est siccus, et causa huius est, sicut dicit Aristoteles in Methauris; nam motus uentorum est sicut motus proiectorum, unde in principio et medio est fortis et in fine desistit; modo quia Boreas hic est in principio uel medio sui motus, quia propinqui sumus polo a quo eleuatur, ideo contingit quod in istis partibus propter fortitudinem sui motus aerem purificat a uaporibus qui in eo sunt humidis et ab aqua eleuatis et per consequens non est hic causa pluuie, sed quia ultra mare iam incipit sistere suos motus, non potest aerem purificare, unde ibi est causa pluuie quia ibi sistit cum uaporibus humidis secum mixtis eleuatis a locis aquosis, sed de austro contigit e conuerso, quoniam ibi est in principio et medio sui motus unde aerem purificare potest a uaporibus illis mixtis. Hic autem iam incipit sistere suos motus, unde aerem purificare non potest, sed est causa pluuie in locis istis cum ibi permaneat cum uaporibus aquosis sibi permistis Deinde cum dicit; et qui, in parte ista Auicenna ponit diuersitatem complexionis ex parte artis, et apparet Deinde cum dicit: signa, in parte ista excusat se a determinatione quorumdam de complexionibus, remittens nos ad locum ubi de illis determinatum est, et apparet Et arguitur primo quod etas puericie sit magis temperata auctoritate Galieni sexto De regimine sanitatis circa principium. Ibi enim dicit quod optimam euesiam habet que puerorum est etas; sed euesias est complexionis temperies; ideo etc. Item, illa complexio est magis temperata que multiplicat humorem magis temperatum; sed etas puericie est huiusmodi; ideo etc. Maior nota est quia effectus attestatur cause; minor apparet per Galienum in commento secundi Pronosticorum, ubi ponit quod pueri multiplicant sanguinem. Item, illa etas est magis temperata que plus habet de caliditate naturali; sed etas pueritie plus habet de caliditate naturali; ideo etc. Maior apparet quoniam calor naturalis est temperatus, ut in commento illius Aforismi: qui crescunt, et secundum Galienum sexto De iuuamentis; minor nota est secundum Ypocratem illo Afforismo: qui crescunt. Item, illa etas est magis temperata que conseruatur per temperata; non autem etas iuuenum; ideo etc. Maior apparet quia conseruatio fit per similia; minor apparet per Galienum in commento tertie particule Afforismorum, super illo Afforisma secundum horas ueris. Item, illa etas est magis temperata que perfectiores habet operationes; sed etas puerifie est huiusmodi; ideo etc. Maior apparet quia perfectio operationum ex temperie complexionis dependet. Minor apparet; nam ipsi perfectius digerunt quam iuuenes quia propter augmentum et nutrimentum; iuuenes autem propter nutrimentum. Item, illa etas est magis temperata cuius calor assimilatur magis calori corporum sanorum, et illa minus cuius calor assimilatur corpori febrientium; sed calor puerorum assimilatur calori corporum sanorum, calor autem iuuenum calori febrientium secundum Galienum in commento illius Afforismi: qui crescunt etc. Item illa etas est magis temperata que magis apparet equalis ad sensus tactus in sui calore; sed etas pueri est huiusmodi secundum Galienum in secundo De complexionibus; ideo etc. In contrarium est Auicenna hic et etiam supra ubi ponebat quod indiuiduum temperatum in specie humana est in illa etate in qua corpus peruenit ad augmentum et illa est etas iuuentutis. Hoc etiam uult Galienus secundo De complexionibus ubi ponit quod etas iuuentutis est magis media iner contrarias extremitates Hoc etiam declaratur ratione quia illa etas est magis temperata que perfectiores habet omnes operationes; sed etas iuuentitis est huiusmodi; ideo etc. Maior nota est. Minor declaratur; nam primo iuuenis habet perfectiores operationes intellectus, sensus et motus quam pueri, ut est notum, et etiam operationes nutrimenti. Nam Galienus ponit sexto De accidenti et morbo quod in digerendo humida et liquida cibaria pueros et iuuenes inuenies pares, sed in digerendo sicca iuuenes pueros excedunt. Ad istam questionem diuersi diuersimode respondent: uno modo respondetur quod etas puerorum habet complexionem magis temperatam in actiuis qualitatibus, se etas iuuenum habet magis temperatam complexionem in passiuis. Alio modo respondetur quod etas puerorum est magis temperata in omni qualitate, sed non etas omnium puerorum, sed illorum qui sunt a quartodecimo anno usque ad uicesimum quintum. Alio modo respondetur quod complexio iuuenum quantum ad complexionem etatiuam est temperatior, sed quantum ad complexionem absolutam et naturalem etas puerorum est temperatior. Sed obmissis aliorum opinionibus quia nimis esset prolixum eas improbare dico ad questionem sic quod de temperie complexionis est loqui dupliciter: uno modo in comparatione ad operationes, alio modo in comparatione ad complexionem equalem ad pondus. Si loquamur de temperie primo modo sic dico quod complexio etatis iuuenum est magis temperata et in actiuo principio et in passiuo; in actiuo principio prout complexio corporis totius resultat ex complexione omnium membrorum corporis ut actuata est per influentem. Primum declaratur sic: non contingit transire de extremo ad extremum nisi per medium; sed corpus in pueritia positum est in ultimo humiditatis propter augmentum et nutricationem, in senectute in siccitate; ideo oportebit quod in tempore medio corpus sit medium in humiditate et siccitate; tale autem est tempus iuuentutis; ideo etc. Ulterius, cum agens ipsum non agat perfecte operationes nisi passiuo existente perfecto, cum principium passiuum perfectum sit in etate iuuentutis, ideo etiam actiuum principium erit perfectum in relatione ad operationes et per consequens temperatum in comparatione ad illas. Et ex hoc apparet secundum; nam passiuum non perficit perfectionem operationum nisi actuatum est ab agente; cum igitur passiuum principium efficiat perfecte operationes in iuuene hoc non erit nisi inquantum ipsum, ut puta membra, actuata sunt a caliditate influente et sic ab agente et sic considerando corpus iuuenum est temperatum, Sed si loquamur de complexionis temperie secundo modo, scilicet complexionis influentis per quam uiuimus in relatione ad complexionem equalem ad pondus, sic etas puerorum est magis temperata. Et causa huius est; nam ut fuit declaratum supra: complexio per quam uiuimus est calida; modo talis in iuuenibus est in maiori excessu caliditatis quam in pueris, quod declaratur ex duobus: primo quia in iuuenibus plus colere est sanguini admixtum; secundo quia in iuuenibus est plus de sicco; modo per siccum habet calidum exacui. Et hec est causa quare tenendo manum super corpus pueri et iuuenis in processu maior apparet caliditas in iuuene quam in puero, quoniam caliditas illa non ex corpore perfluit nisi cum fumo qui ex nutrimento eleuatur per actionem calidi naturalis in ipsum et quia tale calidum acutius est in iuuene quam in puero propter causas dictas ideo caliditas que cum fumo perfluit in processu apparet maior in iuuene quam in puero; tamen licet in processu caliditas iuuenis appareat maior ad tactum quam caliditas pueri, tamen in primo occursu ad tactum caliditas pueri apparet maior quam iuuenis, et hoc quia in primo occursu magis sentitur caliditas corporis que prouenit ex connexione omnium membrorum innata actuata per influentem. Per hoc facile est respondere ad obiecta in contrarium, primo ad auctoritatem Galieni sexto De regimine sanitatisdicendum quod non intendit Galienus quod complexio puerorum sit absolute magis temperata complexione aliarum etatum, sed intelligit quod est magis temperata quantum ad conseruationem quoniam magis conseruatur per temperata propter causam que dicetur, uel etiam quod est magis temperata quia magis remota est a siccitate senectutis quam etas iuuentutis. Ad rationes. Ad primam: illa complexio etc., uerum est magis temperata temperie complexionis per quam uiuimus in comparatione ad equalem ad pondus, quoniam uita consistit per sanguinem et spiritum. Ad minorem, concedatur, unde sequitur quod talis complexio est magis temperata eo modo quo dictum est. Ad secundam: illa etas etc. dicendum est eodem modo sicut ad primam. Ad tertiam: illa etas etc., uerum est si conseruatio illa fiat per temperata propter complexionis temperantiam. Ad minorem dicendum quod etas puericie non conseruatur per temperata quia sit temperata, sed propterea quia timemus de corruptione ab alterantibus propter debilitatem uirtutis eorum. Ad quartam: illa etc. concedatur. Ad minorem: falsum est. Et tu probas quia pueri perfectius digerunt. Uerum est quia plus propter augmentum et nutrimentum, sed non perfectius quia melius, ymmo eam bene et melius digerunt iuuenes propter eorum nutrimentum proprium sicut pueri,. Ad quintam dicendum eo modo sicut ad primam. Ad sextam apparet solutio ex dictis. Postquam Auicenna in prima doctrina determinauit de definitione medicine et de resolutione ipsius in suas partes et in secunda de ellementis, in tertia uero de complexionibus, statim in hac quarta doctrina declinat de humoribus. Et si queratur quare post determinationem de elementis determinauit de complexionibus et non de humoribus, dicendum quod causa huius fuit quoniam complexio immediate consurgit ex ellementis per actionem eorum et passionem adinuicem; humor autem non. Determinauit autem de humoribus prius quam de membris quoniam humor comparatur ad membrum sicut propria materia ad propriam formam; sed propria materia precedit formam cuius est materia; ideo etc. De humorbus autem dupliciter determinauit, scilicet quod sunt in facto esse ut in hoc capitulo, et ut sunt in fieri et generari ut in sequenti capitulo, ibi: nutrientes masticatione. Determinat autem prius de eis ut sunt in facto esse, non quod factum esse eorum precedat fieri tempore, sed quia eorum factum esse est notius nobis quam ipsorum fieri et quia nobis innata est uia procedendi a notioribus ad minus nota; ideo etc. Sic autem procedit quia primo determinat de humoribus diffinitiue, secundo diuisiue, tertio circa dicta de humoribus quasdam dubitationes decidit. Secunda ibi: eius uero. Tertia ibi: inquit Galienus. Circa primam partem est intelligendum quod per hoc quod humor est corpus, separatur a rebus naturalibus que corpora non sunt, sicut ab operatione et uirtute et complexione. Per hoc quod est humidum separatur ab ellementis remotis humani corporis que humida non sunt sicut ignis et terra. Addidit autem fluidum quoniam humidum quodcumque corpus non est, sed fluens et currens. Sed tu dices primo: non uidetur quod humor sit corpus humidum quoniam est inuenire aliquod humorem qui humidus non est, sicut colera rubea et colera nigra. Item secundo non uidetur quod sit corpus fluidum quoniam est inuenire humorem aliquem sicut fleuma gipseum qui fluens non est. Ad primum dicendum quod aliquid est humidum dupliciter, uno modo in actu et humiditate tactuali sicut uerbi gratia aqua, alio modo humiditate potestatiua sicut uerbi gratia lactuca ut ponit Galienus tertio De simplici medicina. Modo humor dicitur corpus humidum primo modo et non secundo quoniam est inuenire siccum potestatiue quoniam effectus facit siccitatis sicut colera et melancolia. Ad secundam possumus respondere dupliciter: uno modo quod etiam fleuma gypseum aliqualiter fluens est; alio modo quod fleuma gypseum non est proprie humor; determinat autem de ipso Auicenna in hoc capitulo quoniam in hoc capitulo non solum determinatur de humoribus proprie dictis, sed etiam de hiis que ex humoribus generantur in quibus aliqualiter natura humoris seruatur et quia aliqualiter illa seruatur in humore gypseo fleumatico, ideo etc. Quia autem lapis et arena ex humoribus generantur non tamen in eis saluatur natura humoris, ideo de ipsis in hoc capitulo non determinauit. Secundo est intelligendum quod in littera illa in quod in primis potest tripliciter exponi: uno modo quod per nutriens intelligamus nutriens quod est sub forma chili; nam tale nutriens in primis conuertitur in humorem, et hec expositio satis est conueniens. Alio modo quod per humorem debemus intelligere etiam chilum quoniam non differunt nisi secundum magis et minus, et tunc est uerum quod nutriens ipsum conuertitur in primis in chilum. Sed expositio ista non est conueniens; nam si sub humore comprehenderetur chilus tunc Auicenna exequeretur in hoc capitulo de chilo, quod est falsum. Tertio modo potest exponi sic: in quod in primis, id est prius conuertitur nutriens, supple quam conuertatur in id quod iam habet de dispositionibus forme membri. Nam triplex est conuersio nutrientis in corpore: una imperfecta que fit in ore per masticationem, alia perfecta quando nutriens iam membro assimilatur; alia media ut conuersio ipsius in chilum in stomaco et in humorem in epate. Modo prius cibus conuertitur conuersione que est in humorem quam conuersione qua membro assimilatur. Prima in duas quia Auicenna ponit unam diuisionem humorum que est sumpta a materia, secundo aliam diuisionem que sumpta est ab ordine. Secunda ibi: dicemus igitur. Prima in duas quia primo ponit illaM diuisionem exequendo de uno membro diuisionis, secundo exequitur de alio. Secunda ibi: et eius est superfluitas. Circa primam partem est intelligendum quod littera illa potest dupliciter exponi: uno modo; nam humor est in corpore propter restaurationem deperditi; modo cum a corpore nostro triplex sit illud quod deperditur, scilicet humidum nutrimentale, et humidum radicale et substantia, oportet quod per humorem fiat triplex restauratio, scilicet humidi nutrimentalis, et hoc tangit cum dicit: de cuius proprietate est ut fiat pars substantie nutriti; oportet etiam quod per ipsum fiat restauratio humidi radicalis, et hoc tangit cum dicit de cuius proprietate est ut possit assimilari; oportet etiam quod per ipsum fiat restauratio substantie spiritualis, et hoc tangit cum dicit: et in supremo materia restaurationis. Alio modo potest sic exponi: nam per humorem habet fieri restauratio eius quod a corpore deperditur et ideo oportet quod per ipsum restauretur substantia eius quod deperditur et etiam tale quale deperditur et tantum quantum deperditur. Propter primum dixit: de cuius proprietate est ut fiat etc. Propter secundum dixit: et ut possit assimilari. Propter tertium dixit: et in supremo etc Sed hic est dubitatio propter id quod dicit: solus uel cum alio, utrum aliquis humor solum possit nutrire, et respondent aliqui quod solus sanguis bene potest nutrire, sed alii dicunt humores soli non possunt nutrire totum corpus, sed bene possunt nutrire aliqua membra, sicut dicunt quod splen nutritur ex sola melancolia et cistis fellis ex colera. Sed isti non bene dicunt sicut apparebit, saltem quo ad quid. Unde dico sic, quod tenendo oppinionem que ponit quod solum sit unus humor in corpore quem Aristoteles uocat sanguinem in secundo De partibus et in libro De ystoriis animalium qui quidem humor est unus in actu plures tamen in potentia non pro materia generationis, sed corrruptionis ut apparet in lacte quod etiam eodem modo habet in se plures substantias, scilicet casealem, butirosam et serosam pro materia corruptionis. quoniam quando corrumpitur illa in eo apparent, et sic eodem modo est de sanguine, et sic questio ista locum non habet. Sed si ponamus opinionem que ponit quattuor humores actu distinctos in corpore, quam opinionem uidetur asserere Galienus secundo Elementorum et etiam ipsam uidetur ponere Auicenna tunc dico quod sanguis solus potest membra nutrire, non tamen sic perfecte sicut si misceatur aliis humoribus, sed alii humores soli non possunt corpus nutrire neque aliquod membrum ut isti ponebant, sed misti cum sanguine bene possunt nutrire membra corporis. Ratio primi est ista: nam sanguis ipse inter humores est medium inter subtilitatem et spissitudinem et est etiam habens temperiem et ideo quia talis est per alterationem potest fieri spissus et tunc nutriet membra que spisso indigent nutrimento sicut ossa et similia; potest etiam per alterationem fieri subtilis et tunc nutriet membra que subtili egent nutrimento, sicut pulmonem et alia, non tamen sic perfecte nutrit ea sicut si misceatur aliis humoribus et hoc ideo quia sanguis magis spissitudinem acquirit si admisceatur melancolie quam per alterationem. Ratio secunda est ista: nam secundum Aristotelem in De sensu et sensato solum sapor dulcis nutrit, et ratio huius est ista: nam sic agit calor naturalis in nutrimentum sicut etiam uidemus quod calor agit in aquam salsam et amaram. Modo uidemus quod calor solaris agens in illam ab ipsa eleuat aquam dulcem per subtiliationem, et sic etiam facit calor naturalis agens in nutrimentum; nam ex eo eleuat quod dulce est in eo, et tali nutritur corpus, reliquum autem quod dulce non est reliquit et quia solus sanguis dulcis est ideo solus nutrire habet. Et tamen, sicut Aristoteles ponit ibi, aliquando sapor dulcis mixtus amaro nutrit quoniam per admixtionem illius fit magis delectabilis, et sic etiam quia sanguis dulcis est, quando admiscetur ei aliquis humor, scilicet colera uel melancolia fit tunc magis delectabilis alicui membro, unde illud nutrit, sicut si sanguini admisceatur quia tunc magis delectabilis fit ossi, magis nutrit, et sic de aliis. Et sic ponentes splenem solum nutriri ex melancolia et cistis fellis ex colera manifeste sunt contra intentionem Galieni secundo De iuuamentis membrorum, ubi ponit quod cistis fellis nutritur ex sanguine colerico et splen ex sanguine melancolico, unde dicit ibi quod transmisse fuerunt arterie ad splenm ut per illas subtiliaretur sanguis melancolicus ex quo debet splen nutriri. Circa secundam partem est dubitatio utrum humor malus nutriat. Iuxta quod est intelligendum quod humor dicitur malus dupliciter: uno modo quia est omnino preter naturam et quod non est amplius sub genere neque sub specie humoris, sicut fleuma gypseum et colera prasina, et talis nutrire non potest quia humor ille non potest esse amplius materia propinqua membrorum recipiens aliquid de dispositionibus forme membri. Alio modo dicitur malus humor qui non est ex toto preter naturam, et si non sit sub specie humoris, est tamen sub genere illius, sicut est aliquis sanguis supercalefactus per alterationem, uel admixtionem colere qui, licet non sit sub specie sanguinis puri est tamen sub genere humoris, et talis nutrire potest corpus quoniam fieri potest materia propinqua membrorum formam recipiens ut cum ad benignum reductus est. Deinde cum dicit: dicemus igitur, in parte ista ponit diuisionem humorum sumptam ex ordine, et primo ponit illam exequendo de uno membro diuisionis imperfecte, secundo exequitur de secundo membro perfecte, tertio exequitur de primo membro perfecte. Secunda ibi: secundum Aristotelem uero. Tertia ibi: et dicemus etiam. Circa primam partem est intelligendum quod ratio quare humores uocantur prime humiditates, alie autem humiditates secunde est ista, quoniam humor est materia propinqua membri non habens aliquid de dispositionibus forme membri, sed ille humiditates sunt materia propinqua membri habens aliquid de dispositionibus forme membri. Nam sic est duplex agens in corpore respectu humiditatis et materie nutrimentalis sicut etiam uidemus in exterioribus, scilicet agens quod illam preparat absolute, sicut cor uel epar, et agens quod illam preparat cum iam habet aliquid de dispositionibus forme membri sicut sunt membra propria in propriam materiam nutrimentalem agentia. Secunda in duas quia primo premittit quandam diuisionem illius exequendo de uno membro diuisionis, secundo exequitur de alio. Secunda ibi: et que sunt non., et hec in duas quia primo exequitur de isto membro diffinitiue, secundo diuisiue. Secunda ibi: quorum. Sed circa istam secundam partem est primo dubitatio. Diceret aliquis: non uidetur quod ista prima humiditas sit humiditas, sed magis humor, quoniam ipsa continetur in uenis quia in extremitatibus uenarum paruarum; sed in uenis humor continetur, et non humiditas; ideo etc. Dicendum quod prima humiditas est humiditas et non humor et hoc ideo quoniam ipsa in extremitatibus uenarum paruarum continetur, iam aliquid acquirens de dispositionibus forme membri, et hec est humiditas a qua ypostasis deciditur; sed humor qui in uenis continetur nondum aliquid acquirit de dispositionibus forme membri. Secundo est dubitatio: non uidetur quod secunda humiditas differat a fleumate quoniam fleuma eadem facit iuuamenta que facit hec humiditas; nam sicut hec humiditas apta est in nutrimentum conuerti sic et fleuma, ut apparebit infra de iuuamentis fleumatis. Etiam sicut hec humiditas apta est membra humectare cum exiccantur, sic et fleuma; nam humectat ut ponit infra Auicenna. Dicendum quod hec humiditas secunda a fleumate differt, et quando dicitur quod fleuma est aptum conuerti in nutrimentum, dicendum quod uerum est, sed non sic sicut ista humiditas; nam fleuma est aptum conuerti in nutrimentum quod nondum acquisiuit aliquid de dispositionibus forme membrorum quia in sanguinem, sed hec humiditas apta est in nutrimentum conuerti quod iam aliquid de dispositione membrorum acquisiuit. Nam ista humiditas que ros uocatur quando nutrimentum deficit membris illam coagulant et ipsam in eorum substantiam conuertunt. Et ex hoc apparet solutio ad secundum quoniam humiditas illa membra humectat humiditate restauratiua et substantifica, sed fleuma ipsa humectat humiditate madefaciente. Tertio est dubitatio: non uidetur quod tertia humiditas differat a quarta quoniam sicut quarta est continuatiua partium membri, sic et tertia, cum sit illius restauratiua Preterea Auicenna ponit quod humiditas tertia assimilata est membris in complexione, sed non in substantia. Sed contra: si assimilata est in complexione; ergo in substantia quia complexio presupponit substantiam. Ad primum dicendum quod iste humiditates differunt quoniam quarta est membro unita et assimilata, sed tertia solum est membro apposita, non autem unita et assimilata, et huius signum est quod illius est restauratiua quoniam in processu fit talis membris sicut et quarta. Ad secundum dicendum quod aliquid dicitur simile membro dupliciter in complexione: uno modo complete et in toto, et ut sic quod est simile membro in complexione et etiam in substantia. Alio modo dicitur simile in complexione quia est propinquum complexioni illius, et ut sic quod est simile in complexione non est propterea simile in substantia illi. sed est propinquum substantie illius sicut et eius complexioni. Nam sic est de caliditate naturali membrorum respectu humiditatis nutrimentalis sicut est de caliditate ignis respecti alicuius materie.; modo nos uidemus quod sic est de igne quod quantum dat de leuitate alicui, tantum dat de motu sursum, sic etiam facit membri calor naturalis respectu nutrimemtalis materie, quia illi dat de forma membri tantum, etiam dat de complexione membri, et quia tertia humiditas minus habet de forma membri quam quarta, etiam minus habet de illius complexione. Quarto est dubitatio: diceret aliquis, non uidetur quod quarta humiditas sit humiditas membrorum, sed magis eorum substantia, cum sit partium illorum continuatiua. Ad hoc nos possumus respondere dupliciter: uno modo quod humiditas quarta potest dupliciter considerari: uno modo ut est in fieri, et sic est humiditas, alio modo ut est in facto esse et sic est magis membrorum substantia. Alio modo potest responderi sic, quod humiditas ista potest considerari dupliciter: uno modo secundum se et ut sic est humiditas, alio modo ut est commista cum sicco et ut sic est substantia membri. Tamen hec solutio redit ad primam. Sed hic est dubitatio una et non modica quia Auicenna ponit infra quod si sanguis debeat conuerti in carnem non indiget tanta permutatione sicut si debeat conuerti in os. Ideo sub dubitatione proponitur utrum semper oporteat quod sanguis conuertatur in tres humiditates, siue conuertatur in membra carniformia siue spermatica. Et dico quod sic. Et ratio huius est est duples. Una est: nam materia propinqua alicuius forme numquam poterit recipere formam illam nisi primo aliquid recipiat de dispositionibus illius forme; cum ergo sanguis sit materia propinqua forme membrorum numquam poterit aliquid recipere nisi prius recipiat aliquid de dispositionibus forme illorum; sed illud recipit cum in tres humiditates conuertitur. Alia ratio est: nam eorum que sunt diuersa secundum formam non potest esse una materia propinqua, nisi illa diuersificetur secundum illorum diuersitatem; sed cum membra sint diuersa complexione et forma non poterit eorum esse una materia propinqua sicut sanguis nisi ille diuersificetur secundum eorum diuersitatem; sed diuersificatur secundum eorum diuersitatem quia in humiditates tres conuertitur; ideo etc. Dico tamen quod non sic manifeste et perfecte indiget conuerti sanguis in tres humiditates cum debet conuerti in membra carniformia sicut cum debet conuerti in membra spermatica, et hoc ideo quia plus distant multo spermatica membra a natura sanguinis quam carniformia Deinde cum dicit: et dicemus In parte ista exequitur de primo membro diuisionis perfecte, scilicet de humoribus, et primo premittit eorum diuisionem, secundo de eis exequitur ibi: sanguis. Circa primam partem est intelligendum quod una littera habet: superflui et hec potest saluari quoniam sicut inter humores est quod quilibet eorum bonus est, ita etiam est inuenire quod quilibet est malus. Nam sicut est bonus sanguis, sic etiam superfluus, et sic de aliis, unde Auicenna etiam de humoribus superfluis exequitur. Alia littera habet: non superflui, et hec etiam potest saluari quoniam Auicenna principaliter hic ponit diuisionem bonorum humorum quoniam de illis principaliter intendit, et si determinat de malis, hoc non facit nisi ut melius humores bonos et naturales cognoscamus. Secunda in quattuor quia primo determinat se sanguine, secundo de fleumate, tertio de colera, quarto de melancolia. Secunda ibi: fleumatis. Tertia ibi: colera autem rubea. Quarta ibi: colere autem nigre. Prima in duas quia primo notificat sanguinem ponendo quamdam diuisionem ipsius, secundo exequitur de membris diuisionis illius. Secunda ibi: naturalis. Circa primam partem est dubitatio: non uidetur quod sanguis sit calidus et humidus, sed temperatus, quia sicut in corporibus est dare aliquid temperatum penes quod alia distinguuntur, sic et in humoribus; sed talis non est nisi sanguis; ideo etc. Item, illud est temperatum inter humores quod omnibus humoribus est melius; sed sanguis est huiusmodi, ut posuit statim Auicenna; ideo etc. Iuxta quod est intelligendum quod humores possunt dupliciter considerari, uno modo ut comparantur adinuicem, et ut sic sanguis est temperatus quoniam inter alios humores sanguis est mollior et ad tactum mitior; alio modo ut comparantur ad membra et tunc hoc est dupliciter: aut comparantur ad membra ut illa ex eis nutriuntur, et sic nullus humor est temperatus quoniam membrum calidum est siccum nutritur ex humore calido et sicco, et sic de aliis, et si sit membrum aliquod temperatum illud nutrietur ex massa humorum adinuicem commistorur; aut comparantur ad membra ut per aliquod membrum scilicet temperatum, quia per cutem, iudicamus de eorum complexione et sic nullus humor est temperatus. Unde Auicenna supra capitulo de complexinibus membrorum possuit quod sanguis erat calidus et humidus in comparatione ad cutem. Secunda in duas quia primo exequitur de uno membro diuisionis, secundo de alio. Secunda ibi: non naturalis. Circa primam partem est primo dubitatio. Auicenna ponit quod sanguis naturalis malo caret odore. Sed contra: nam Galienus in Tegni ponit quod corpora calida et humida sunt fetida, et talia sunt sanguinea; ideo etc. Dicendum quod corpora illa non sunt fetida quia sanguinea sed quia in eis multe superfluitates preer naturam congregantur. Secundo est dubitatio. Auicenna ponit quod sanguis est dulcis. Sed contra: nam tunc in colera conuerteretur; nam secundum Galienum in secundo De uirtutibus naturalibus et quarto De simplici medicina dulcia facile ad coleram conuertuntur. Dicendum quod aliquid est dulce dupliciter: uno modo sub ratione cibi, et ut sic tale in coleram conuertitur et sic intelligit Galienus ibi, alio modo sub ratione humoris, et ut sic non facile in coleram conuertitur. Modo sanguis dulcis est sub ratione humoris. Secunda in duas quoniam primo ponit quamdam diuisionem illius exequendo de primo membro diuisionis illius, secundo exequitur de secundo membro. Secunda ibi: et est alius. Et hec in duas quia primo facit quod dictum est, secundo infert quoddam correlarium. Secunda ibi: et eius quidem. Circa primam partem est dubitatio. Auicenna ponit quod cum samguis putrescit tunc subtile eius conuertitur in coleram et grossum in melancoliam. Se contra: si ita sit tunc sequetur quod ex sanguine putrefacto existente sub forma sanguinis non possit fieri febris, quod est contra Galienum in secundo De febribus. Dicendum quod sanguis potest dupliciter considerari: uno modo ut est in fieri putrefactionis et ut sic non conuertitur in alios humores, et hoc modo ex ipso manente sub eius forma potest fieri febris. Alio modo ut est in facto esse putrefactionis et ut sic in alios humores conuertitur et hoc secundo modo intelligit hic Auicenna. Quod dicitur in secunda parte notum est. Postquam Auicenna executus est de una specie humoris que est sanguis, in parte ista exequitur de alia specie humoris que est fleuma, et primo premittit quamdam diuisionem fleumatis, secundo exequitur de membris illius diuisionis. Secundaq ibi: naturale Circa primam partem est primo intelligendum quid sit fleuma; nam est humor in substantia uiscosus, in colore albus, in qualitate frigidus et humidus; est autem humor uiscosus quoniam fleuma ipsum a diminuta decoctione causatum est ut apparebit in sequenti capitulo, unde quando perfectam decoctionem acquirit, ut cum in sanguinem conuertitur, statim remouetur illa uiscositas. Sed aduertendum quod fleuma ipsum naturale in uenis existens non habet uiscositatem illam in substantia quam habet fleuma quod uidemus ex corpore egredi per flebotomiam, uomitum et secessum quoniam fleuma tale omnino a regimine nature derelictum est. Fleuma autem naturale ut in uenis existens est etiam humor albus in colore cum ex chilo generatur per decoctionem deminutam, cuius color est albus, ita quod illius color in fleumate reseruatur aliqualiter cum sit deminute decoctionis. Est etiam in qualitate frigidus quia a diminuto calore generatur, et humidum ut apparet ad sensum, quia molle etiam quia per deminutam decoctionem generatur. Secundo est intelligendum qualis sit ista diuisio fleumatis, et dicendum quod non est generis in species quoniam est inuenire aliquam speciem fleumatis non naturalis cui non competit definitio fleumatis in genere; nam fleuma, ut dictum est, est frigidum in qualitate; modo est inuenire flegma aliquod non naturale, scilicet salsum, quod non est frigidum, sed calidum magis; sed est diuisio magis analogi in analogata. Nam fleuma per prius dicitur de naturali et per posterius et per quamdam similitudinem de non naturali. Tertio est intelligendum utrum hec diuisio sit uera uel falsa, utrum scilicet sit aliquod fleuma non naturale. Et uidetur quod non quia illud est naturale quod fit a natura; sed fleuma non naturale fit a natura; ideo etc. Maior est nota quoniam effectus cause attestatur. Minor nota est quia fleuma illud uel fit a natura, uel a casu, uel a fortuna; non a casu neque a fortuna.; relinquitur ergo quoa a natura. Item illud est naturale quod facit operationem naturalem; sed fleuma non naturale est huiusmodi; ideo etc. Maior nota est. Minor declaratur; nam nutricatio est operatio naturalis; modo fleuma non naturale nutrit sicut apparet in ypostasis. Et est simile sicut uidemus quod humor aliquid malus nutrit leprosum et membrum morpheatum. In contrarium est Auicenna in littera. Dicendum quod aliquod fleuma naturale est et aliquod non naturale. Et ratio huius est quia naturale idem est quod temperatum et non naturale idem est quod distemperatum secundum Galienum in primo De accidenti et morbo; sed fleuma aliquod est temperatum sicut illud quod attingit proprium finem qui est nutricatio, et aliquod distemperatum quod finem illum non attingit; ideo etc. Item, illud fleuma non est naturale quod fit preter intentionem nature; sed aliquod fleuma est huiusmodi; ideo etc. Maior nota est. Minor declaratur: nam fleuma quod non nutrit de quo loquitur hic Auicenna dicens quod non est naturale fit preter intentionem nature, ideo tale fleuma factum est a casu; nam sicut illud est a fortuna quod fit preter intentionem intellectus agentis sic illud factum est a casu preter intentionem nature agentis. Ad rationes. Ad primam: illud est. etc., concedatur. Ad minorem, falsum est. Tu probas. Dico quod tale fleuma factum est a casu, ut uisum est. Ad secundam: illud etc. Concedatur. Ad minorem dicendum quod triplex est humor: unus naturalis simpliciter qui perfecte corpus nutrit, alius est simpliciter non naturalis, ut qui nullo modo corpus nutrit, alius est qui partim est naturalis quia corpus nutrit, partim preter naturam quia corpus non perfecte nutrit; non quia corpus nutritum mutat cum secundum naturam nutritum debeat mutare nutriens, sicut apparet in humore qui nutrit leprosum et morpheatum Modo hic Auicenna loquitur de fleumate qui est humor simpliciter non naturalis, cum dicit quod est non naturale etc. Secunda in duas quia Auicenna primo exequitur de fleumate naturali, secundo de non naturali. Secunda ibi: non naturalis uero. Prima in tres quia primo notificat fleuma naturale per sui essentiam et qualitatem, secundo per sui locum, tertio per sui finem. Secunda ibi: dulcis uero. Tertia ibi: dicimus. Prima in duas quia primo facit quod dictum est, secundo comparat fleuma naturale ad quandam speciem fleumatis non naturalis, Secunda ibi: est etiam fleuma dulce. Prima in duas quia primo illud notificat per sui essentiam, secundo per sui qualitatem ibi: et est quidem. Circa primam partem est intelligendum quod Auicenna, in notificando fleuma naturale notificat ipsum ex parte sui finis per hoc quod dicit: ut est aptum ut aliquo tempore fiat sanguis; nam finis fleumatis sicut et cuiuslibet humoris est nutrire; modo fleuma nutrit per conuersionem ipsius in sanguinem. Uerum est autem quod non solum nutrit ut in sanguinem conuertitur, sed etiam ut sanguini admiscetur, sicut contingit in aliis humoribus, ut declaratum fuit supra. Notificat etiam ex parte agentis et modum agendi per hoc quod dicit: quoniam est sanguis non plene decoctus. Nam per hoc intelligitur quod fleuma naturale habet generari a calore deminuto sicut et sanguis plene decoctus a caliditate temperata. Intelligitur etiam per hoc quod fleuma per deminutam decoctionem generatur, que est modus agentis fleumatis. Causa autem quare fleuma ipsum naturale notificauit ex parte finis et etiam agentis et modi agendi est ista, quoniam finis ipsius est proprius a fine aliorum humorum, quoniam alii non nutriunt quin in sanguinem conuertantur, sicut facit fleuma. Etiam ex parte agentis et modi agendi quoniam proprium agens ipsius est aliud a proprio agente aliorum humorum, ut apparebit in sequenti capitulo. Sed hic est dubitatio: quia Auicenna ponit quod fleuma est sanguis diminute decoctus, utrum conuersa sit uera, scilicet quod sanguis diminute decoctus sit fleuma, et hoc nichil aliud est quam querere utrum oporteat quod sanguis prius fiat fleuma quam perfectus sanguis.Et arguitur primo quod sic quia fleuma est sanguis diminute decoctus, sed sanguis est prius diminute decoctus quam perfecte decoctus; ideo etc. Maior apparet per Auicennam in littera. Minor declaratur eo quod natura semper in suis operationibus procedit ordinate de imperfecto ad perfectum. In contrarium arguitur auctoritate Galieni in commento secundi Regiminis acutorum, ubi ponit quod solum in quibusdam cibis fleuma prius generatur quam sanguis, scilicet in illis in quibus fleuma dominatur. Ad hoc dicendum est quod sanguis non prius oportet quod sit fleuma quam sanguis, ita quod ex illo sanguis conuertetur, et ratio huius est quia illa que simul et eadem generatione generantur, unum non generatur ex alio; sed humores simul et una generatione generantur: ideo etc. Maior nota est. Minor declaratur: per Auicennam infra sequenti capitulo et Galienum secundo De uirtutibus naturalibus. Item, qualis est proportio colere ad sanguinem talis est proportio sanguinis ad fleuma; sed ita est quod colera non prius fit sanguis quam colera. Maior nota est. Minor declaratur: nam colera que ex sanguine generatur est colera non naturalis quoniam ex illo per adhustionem generatur, etiam quia eo tempore quo sanguis generatur, et etiam colera, cum sit illius superfluitas; modo idem est tempus in quo aliquid generatur et ab illo sue superfluitates separantur. Item hoc arguitur ratione dante magis modum; nam in chilo ex quo generari debent humores sunt quedam partes que apte sunt optineri perfecte a calido naturali, et ex istis generatur sanguis, quedam sunt que apte sunt optineri superflue, et ex illis generatur colera. Modo partes ille que apte sunt in sanguinem conuerti, quando sunt diminute decocte uocari non possunt fleuma et ratio huius est quoniam quando aliquid est in alterari et continuo motu ad aliquam formam non debet denominari ab illa nisi cum est terminus motus illius; modo cum partes ille chili sint in continuo motu ad formam sanguinis ante acquisitionem termini non debent denominari a forma aliqua, neque sanguinis, neque etiam fleumatis. Sed tu dices: ego pono quod motus ille si stat in medio, poterunt tunc partes ille dici fleuma. Dicendum quod non quia adhuc alia est specie diminutionis in partibus illis a diminutione decoctionis in partibus fleumatis. Dico tamen sicut ponit Galienus secundo Regiminis acutorum quod in quibusdam cibis ut in illis in quibus fleuma naturaliter dominatur, prius generatur fleuma et ex illo postea per ulteriorem decoctionem generatur sanguis; et ratio huius est quoniam in tali cibo omnes partes chili ex eo generati apte sunt imperfecte obtineri a caliditate naturali epatis, unde prius omnes in fleuma conuertuntur; tamen per ulteriorem decoctionm in sanguinem conuerti possunt et nutrire. Ad rationem: fleuma est sanguis diminute decoctus, uerum est ita quod in actu iam habet formam deminute decoctionis, sed sanguis, cum diminute decoquitur illam non habet in actu. Secundo est dubitatio utrum fleuma qui ubique, scilicet in uenis et extra uenas possit conuerti in sanguinem et arguitur primo quod sic auctoritate Auicenne qui ponit absolute quod fleuma naturale est aptum ut fiat sanguis. Hoc etiam arguitur ratione quoniam fleuma non fit sanguis nisi perfecte decoquatur; modo perfecte decoqui potest quando est extra uenas quoniam et ibi aduri potest. Ad oppositum arguitur, scilicet quod fleuma existens extra uenas non possit in sanguinem conuerti; et ratio huius est quia quod derelictum est a regimine nature non potest aliquam formam naturalem, ut quia sanguinem, recipere a natura; sed fleuma extra uenas existens est huiusmodi; ideo etc. Minor apparet quia illud tale a natura expulsum est quia a regimine illius est derelictum; unde da quod ita non sit, statim sequitur quod expulsio illa facta a natura sit otiosa. Minor nota est, nam amplius finem non facit qui est nutrire. Ad hoc dicendum est quod sanguis existens in uenis in sanguinem conuerti potest, non autem existens extra uenas. Ratio primi est quia illud potest recipere formam sanguinis quod est dispositum ad illam recipiendum; sed fleuma existens est huiusmodi quoniam tale a nature regimine non est derelictum; ideo etc. Ratio secundi est quia quod non est in loco naturali non potest formam naturalem recipere; sed fleuma existens extra uenas est huiusmodi; ideo etc. Ad auctoritatem Auicenne dicendum quod dixit: naturale. Modo quando fleuma est extra uenas amplius naturale non est. Ad rationem: fleuma etc. concedatur. Ad minorem dicendum quod fleuma quod est extra uenas alterationem preter naturam que est adustio bene recipere potest et similes alterationes sed alterationem naturalem ibi existens non potest recipere. Circa secundam partem est dubitatio. Auicenna ponit quod fleuma naturale est dulce. Sed contra: nam ponit fleuma dulce esse quamdam speciem fleumatis non naturalis. Dicendum quod aliquid dicitur esse dulce dupliciter: uno modo quia insipidum, et ut sic fleuma naturalis dulcis non est, uerum est tamen quod aliquali dulcedine particip alio modo quia dulcedinem habet actualem et ut sic fleuma quoddam non naturale est dulce et hoc per admixtionem sanguinix cum ipso. Primo modo intelligit Auicenna, secundo modo Iohannitius est dubitatio: Auicenna ponit fleuma naturale esse pauce frigiditatis in comparatione ad corpus. Superius, capitulo de complexionibus membrorum, dixit quod frigidius quod est in corpore est fleuma. Respondetur uno modo quod Auicenna ibi intelligit de fleumate non naturali, hic autem de naturali. Sed solutio ista non est ueraa et hoc ideo uoniam Auicenna loquitut ibi de fleumate naturalia; nam ibi loquitur de complexione partium corporis; modo fleuma naturale pars est humani corporis, licet non membrum; fleuma autem non naturale non. Et ideo dico aliter et sic, quod fleuma potest sumi dupliciter, uno modo ut comparatur cuti tantum et corpori, et ut sic est multe frigiditatis cum non participet sanguine et spiritu; alio modo ut comparatur non cuti solum sed aliis humoribus, scilicet sanguini, et ut sic pauce est frigiditatis respectu cutis et corporis in comparatione ad frigiditatem ipsius ut aliis humoribus comparatur. Primo modo loquitur Auicenna ibi, secundo modo hic. Deinde cum dicit: et est fleuma, in parte ista comparat fleuma naturale ad quamdam speciem fleumatis non naturalis, et aduertendum hic quod tale fleuma saporem non habens est fleuma aquosum de quo dicetur infra, et illud de se nullam habet dulcedinem et in hoc differt a fleuma naturali quia illud quamdam habet dulcedinem.; difffert etiam in alio, quod fleuma illud non nutrit, naturale autem sic; etiam quia illud sanguini miscetur, sed fleuma naturale non ita quia ex illo dulcedinem habeat. Et fleuma illud multotiens sentitur in saliua sicut etiam declarat Aristoteles in De somno et uigilia quod aliqui sunt qui cum somniant comedere dulcia et ipsis excitatis sentiunt in ore dulcedinem quoniam dissoluitur fantasia, qua dissoluta discendit fleuma quoddam cui sanguis admiscetur ex cerebro ad palatum Deinde cum dicit: dulcis in parte ista notificat fleuma per sui locum. Sed hic est dubitatio. Auicenna ponit quod fleuma non habet receptaculum. Sed contra: nam Isaac in Libro urinarum et etiam quinto libro De febribus ponit quod fleumatis receptaculum est pulmo. Preterea Mesue ponit quod stomachus est receptaculum fleumatis. Dicendum quod triplex est receptaculum: quoddam quod fit intentione nature expellentis, et ut sic fleuma receptaculum non habuit eo quod ipsum corpori toti erat utile, sed colera et melancolia hoc modo habent receptaculum quonian non erant utiles toti sed parti et etiam ideo habuerunt receptaculum in quibus possent conseruari; quoddam est receptaculum quod est duperfluitatis receptiuum et ut sic pulmo est quoddam receptaculum fleumatis; quoddam est superfluitatis generatiuum et ut sic stomachus est fleumatis receptaculum Deinde cum dicit: dicimus, in parte ista Auicenna notificat fleuma per sui finem, et primo ponit fines fleumatis, secundo de eis exequitur ibi: necessaria. Et hec in duas quia primo exequitur de fine necessario, secundo de iuuamento; Secunda ibi: sed iuuamenta. Prima in duas quia primo exequitur de uno fine necessario, secundo de altero. Secunda ibi: alia est. Prima in duas quia primo facit quod dictum est, secundo penes illum finem comparat fleuma ad alios humores. Secunda ibi: sue namque. Circa hanc partem est dubitatio. Auicenna ponit quod fleuma potest in sanguinem conuerti, sed colera et melancolia non. Ideo queritur utrum colera possit in sanguinem conuerti. Et uidetur quod sic quia si coctum potest incrudari colera potest in sanguinem conuerti; sed ita est; ideo etc. Maior apparet quia colera sanguini comparatur sicut magis decoctum minus decocto. Minor declaratur: nam sanguis coctus existens perueniens ad mamillas, quia in lac conuertitur incrudatur,. Item, si colera potest fieri fleuma et etiam sanguis; sed ita est; ideo etc. Maior apparet quoniam colera comparatur ad fleuma sicut ad extremum et ad sanguinem sicut ad medium; modo plus distat extremum ab extremo quam extremum a medio. Minor declaratur per Galienum, quarto De regimine sanitatis. Item, quotiens aliquid est medium inter aliqua extrema, illud se habet proportionaliter ad illa; modo cum sanguis sit intermedius inter fleuma et coleram, ideo se habebit proportionalier inter illa; sed fleuma sanguis fieri potest, etiam et colera sanguis fieri poterit. Preterea, ratio quam adducit Aueroys ad probandum hoc secundo et tertio sui Colliget quod assum non potest elixari nichil ualet quoniam colera per assationem generata non est, sed per elixationem, immo, quod plus est, in ea est digestio que pepansis dicitur et non digestio que est effesis uel etiam omotes. In contrarium est Auicenna in littera. Ad istam questionem dico quod colera non potest in sanguinem conuerti, et suppono duo: unum est quoniam quotiens aliquod agens naturale agit suam actionem, non potest dum est in termino actionis amplius illam subtrahere. Hoc est notum ad sensum. Suppono aliud, scilicet quod colera generatur a caliditate naturali per superfluam decoctionem, et sanguis per temperatam, et fleuma per diminutam. Tunc arguo sic: si colera conuerteretur in sanguinem tunc sequeretur quod aliquod agens dum est in termine actionis quod possit suam actionem subtrahere; sed consequens est falsum, ut suppositum est; ideo etc, Consequentia declaratur quoniam colera per superfluam coctionem generata est a caliditate naturali; modo: modo si fieret sanguis tunc sequeretur quod a caliditate naturali temperata decoctionem reciperet et sic calor naturalis cum esset in termino superflue decoctionis subtraheret suam actionem, quod falsum est. Dico tamen quod melancolia in sanguinem non potest conuerti non ex parte decoctionis. sicut colera quoniam ipsa a temperata decoctione fit sicut sanguis, ut apparebit in sequenti capitulo, sed hoc est ex parte ineptitudinis materie ipsius, ut arguatur sic: illud ex parte ineptitudinis materie non potest formam sanguinis recipere cuius materia est inepta ad recipiendum formam sanguinis; sed materia melancolie est huiusmodi; ideo etc. Maior nota est. Minor declaratur; nam melancolia sanguini comparatur sicut fex ypostasiua ipsius, ut dicitur infra; modo materia fecis sanguinis numquam est apta formam sanguinis recipere, saltem unica transmutatione. Dico tamen quod fleuma in sanguinem potest conuerti, ex parte decoctionis et materie; ex parte decoctionis quoniam fleuma diminutam decoctionem habet unde ad decoctionem perfectam attingere potest, tunc fit sanguis: ex parte materie quia eius materia apta est ad recipiendum formam sanguinis cum fleuma non comparetur sanguini ut superfluitas sicut alii humores, cuius ratio est; nam si fleuma esset superfluitas sanguinis sicut alii humores, tunc, cum idem sit tempus quo aliquid et eius superfluitates separantur, eo tempore quo sanguis in epate generatur ab ipso fleuma separabitur sicut et alli humores; sed hoc est falsum, ut apparet ad sensum; ideo etc. Ad rationes. Ad primam: si crudum etc., uerum est si hoc potest fieri ab eodem agente, aliter non est simile, quoniam si colera debeat in sanguinem conuerti oportet quod ipsam incrudatur ab eodem agente a quo generata fuit; sed non sic est de sanguine qui conuertitur in lac, qui ab uno agente fit sanguis et ab alio in lac conuertitur. Ad secundam: si colera etc., concedatur. Ad minorem, falsum est. Tu probas. Dicendum quod non intendit ibi Galienus quod colera possit fieri fleuma quia formam fleumatis recipiat, sed quia alterari potest ad quamdam frigiditatem similem frigiditati fleumatis. Ad tertiam: quotiens aliquid etc., dicendum quod tale medium se habet proportionaliter ad illa per distantiam et non per conuersionem. Unde si sanguis sit medius inter fleuma et coleram ad illa se habet proportionaliter per distantiam et non per conuersionem illorum ad ipsum. Deinde cum dicit: alia est, in parte ista Auicenna exequitur de fine alio necessario ipsius fleumatis, et ex hoc quod dicit Auicenna debemus nobis accipere quod humores alii a sanguine nutrire non possunt nisi sanguini permisceantur Deinde cum dicit: iuuamenta in parte ista exequitur de fine iuuamento ipsius et apparet de se. Postquam Auicenna executus est de fleumate naturali in parte ista exequitur de speciebus fleumatis non naturalis, et primo de speciebus ipsius ex parte substantie, secundo ex parte saporis, tertio concludit. Secunda ibi: et ex fleumate. Tertia ibi: iam igitur declaratum. Circa primam partem est intelligendum quod sicut fleuma naturale recedit ab aliis humoribus quia non habet modum substantie eorum, nam non habet modum substantie subtilis sicut colera neque grosse sicut melancolia, neque temperate sicut sanguinis, etiam species fleumatis non naturalis recedunt uno modo a fleumate naturali quia ab recedunt in substantia.; aut ergo recedunt ab illo in subtilitate substantie et sic est fleuma aquosum, aut in grossitie substantie et tunc ab ipso recedunt pauco recessu, et sic est fleuma crudum, uel medio et sic est fleuma mucillaginosum, uel multo et sic est fleuma gypseum. Sed est dubitatio primo: Auicenna ponit quod fleuma crudum si sit non diuersum in substantia quantum ad sensum, tamen est diuersum quantum ad rei ueritatem. Sed tu dices: non uidetur quod hoc debeat poni diuersum a medico quoniam secundum Aly in Tegni medicalis speculatio non trascendit sensum. Dicendum sicut apparet per Galienum in commento tertii Prognosticorum aliquid dicitur apparere ad sensum dupliciter: uno modo ad sensum communem omnium, alio modo ad sensum experti et cognoscentis, et hoc secundo modo fleuma crudum diuersum est in substantia cum fleumate naturali; nam hoc crudum fleuma ut secundo Elementorum ponit Galienus est assimilatum ei quod subsidet in urinis, scilicet ypostasi, et etiam puti; etiam differt a fleumate naturali quia illo est aliquantulum grossius. Secundo est dubitatio quia Auicenna ponit quod aliquod fleuma est subtile. Sed contra, Galienus ponit in quarto De regimine sanitatis quod omne fleuma est crossum et uiscosum. Dicendum quod fleuma si ad alios humores comparetur crossum est, sed si species ipsius adinuicem comparentur est inuenire est inuenire aliquod fleuma magis crossum et aliquod minus crossum, est inuenire aliquod fleuma magis scrips. et del crossum et magis crossum et quod est minus crossum potest dici subtile respectu magis crossi. Secunda in duas quia primo exequitur in fondo a met tra le due colonne primo exequitur de speciebus fleumatis non naturalis ex parte saporis, secundo exequitur de quadam specie fleumatis non naturalis que diuersitatem habet a naturali non solum ex parte saporis sed etiam ex parte substantie. Secunda ibi: et est fleumatis. Prima in tres quia primo exequitur de fleumate salso, secundo de acetoso, tertio de pontico. Secunda ibi: et ex fleumate. Tettia ibi: et est aliud fleuma. Prima in tres quia primo notificat fleuma salsum per sui proprietatem, secundo inuestigat causas salsedinis ipsius, tertio, ad hoc adducit dictum Galieni. Secunda ibi: omnis uero. Tertia ibi: Galienus uero. Circam primam partem intelligendum quod quia hoc fleuma generatur per admixtionem colere cum fleumate et colera inter omnes humores est siccior, acutior et leuior, ideo pro tanto istud fleuma aliis speciebus fleumatis est siccius, acutius et leuius. Secundo est intelligendum quod distinctio specierum fleumatis ex parte saporis diuersitatem quamdam substantie facit in speciebus fleumatis, et ideo pro tanto Iohannitius per diuersitatem specierum fleumatis ex parte saporis dedit intelligere diuersitatem ex parte substantie. Uerum est tamen quod adhuc etiam est alia diuersitas substantie in eis ab ea que fit ex parte diuersitatis saporis, et ideo bene fecit Auicenna quod eius species distinxit ex parte substantie et etiam saporis. Secunda in duas quia primo in generali inuestigat species salsedinis, secundo illas adaptat ad fleuma salsum. Secunda ibi: similiter ergo fleumati Circa primam partem est intelligendum quod sapor salsus secundum Auicennam fit quia partes sicce aduste terree amari saporis cum partibus aquosis permiscentur. Nam sapor amarus secundum Galienum quarto De simplici medicina et Auicennam secundo Canone, passiue fit a materi adusta, actiue fit a calore adurente, admiscentur proportionaliter partibus aquosis insipidis; unde, quia in partibus illis aquosis reseruatur acuitas partium siccarum subtilium mistarum cum illis terreis, quoniam tales miscentur usque ad minima cum partibus aquosis, ideo oportet ut ex illis adinuicem mistis esurgat sapor calidus quia salsus; nam sapor calidus non est nisi triplex, scilicet salsus, acutus et amarus. Oportet autem quod ille partes terre aduste pauciores sint in quantitate partibus aquosis quibus miscentur ut fiat sapor salsus; nam si essent plures illis, tunc resultaret sapor amarus, sicut etiam recitat Galienus quarto De simplici de quodam mari quod uocatur stagnum quod amarum est et non salsum eo quod partes terree sicce in ipso sul plures partibus aquosis, ymmo multum superant, ut dicit ibi, quod si acciperetur quidam homo et ligarentur ei manus et pedes et proiceretur in illud non submergeretur. Sed hic statim est dubitatio. Diceret aliquis: non uidetur quod ex istis duobus mistis resultet sapor salsus, sed amarus. Probo: nam sapor qui ex illis constituitur est medius, modo illius saporis medii unum extremum est saporis amari et aliud nullius saporis, uidetur quod sapor medius resurgens ex illis sit sapor amarus solum. In contrarium est Auicenna. Dicendum quod ex illis adinuicem mixtis resultat sapor salsus et hoc ideo quoniam acuitas partium illarum terrestrium remittitur a partibus illis aquosis, cum sint frigide et humide. Etiam cum acuitas illa primo esset fundata in substantia terrea sicca crossa fundatur in quadam substantia minus sicca et. subtili, unde non resultat sapor amarus sed salsus, quoniam in tali substantia ille fundatur secundum Galienum in quarto De simplici. Ad rationem dicendum quod partes ille aquose non sunt omnino insipide sed habent aliquam remissam dulcedinem. Nam secundum Aristotelem in De sensu et sensato sapor amarus et dulcis sunt sapores extremi ex quibus constituuntur sapores medii et ideo cum sapor salsus sit sapor medius habet etiam e illis constitui. Uerum est tamen quod Galienus aliter ponit extremos sapores quam Aristoteles; nam ipse ponit saporem acutum et ponticum esse sapores extremos. Possunt tamen ambo saluari. Iuxta quod est intelligendum quod sapores extremi possunt dupliciter considerari: uno modo ut ex ipsis constituuntur sapores medii ut sic sapor dulcis et amarus sunt extremi sapores, alio modo ut ex illis fit operatio aliqua circa corpus nostrum, et ut sic sapor acutus et ponticus sunt extremi sapores; modo nullus est sapor qui tantam operetur caliditatem circa corpus nostrum quam sapor acutus et nullus qui tantam operetur frigiditatem sicut ponticus. Bene tamen est uerum quod sapor acetosus plus infrigidat corpus nostrum sicut sapor agreste quam sapor ponticus, non quia fiat a maiori frigido, sed quia fundatus est in partibus magis subtilibus unde potest per illas magis in corpore imprimere. Et propterea dicit Galienus in quarto De simplici quod sapor agreste est frigidior omni alio sapore, et sic potest saluari Galienus licet Aueroys eum in hoc improbet in secundo De anima quia non bene considerauit intentionem. Circa secundam partem est dubitatio utrum fleuma salsum debeat poni sub genere fleumatis. Et uidetur quod non quia quod est calidum et siccum non debet dici fleuma; fleuma salsum est huiusmodi; ideo etc. Maior est nota per Galienum in secundo De febribus; dicit enim ibi quod omne quod est frigidum et humidum debet poni sub genere fleumatis, et aliud non. Minor apparet quoniam Auicenna hoc fleuma dicit esse colericum; etiam statim dixit quod est siccius, acutius et leuius. Item, illud non debet dici fleuma ex quo generantur egritudines acute et multe inflammationis; sed fleuma salsum est huiusmodi; ideo etc. Maior apparet quoniam tales egritudines a fleumate non contingunt. Minor nota est, nam uidemus quedam apostemata facta ex fleumate salso maioris esse inflammationis quam factum a sanguine. Item, cum dicitur quod fleuma illud non uidetur esse fleuma colericum. probatio secundum Auicennam: illud fleuma fit eo quod equaliter miscentur partes colere cum partibus fleumatis: modo cum fleuma in comparatione ad corpus nostrum sit pauce frigiditatis, colera autem sit multe caliditatis uidetur quod colera in illo superabit fleuma; erit ergo potius colera fleumatica quam fleuma colericum. In contrarium arguitur quia unumquodque denominatur ab eo quod in ipso preponitur, quia tale in ipso dominatur et a dominatione fit denominatio; sed in fleumate salso fleuma preponitur; ergo debet ab illo denominari. Maior apparet per Galienum in secundo De febribus. Minor nota est. Ad est dicendum est quod fleuma salsum reponi debet sub genere fleumatis et ratio huius est quia illud debet reponi sub genere fleumatis in quo dominantur partes fleumatice; sed fleuma salsum est huiusmodi; ideo etc. Maior nota est. Minor declaratur; nam secundum Auicennam fleuma salsum fit quia partes colere miscentur partibus fleumatis ita quod partes fleumatis superant; aliter enima fleuma illud non esset saporis salsi sed amari. Sed aduertendum quod colera aliquando admiscetur fleumati ita quod fleuma superat coleram et tunc uocatur illud fleuma salsum, aliquando colera superat fleuma et tunc illud uocatur colera uitellina, aut miscetur mistione equali et tunc non est illi nomen impositum. Secundo est aduertendum quod in nobis multotiens accidit deceptio ex odore et sapore ut ponit Galienus quarto De simplici, ut uerbigratia de odore; nam multotiens est res aliqua odorifera et ex odore iudicamus quod sit calida eo quod odor est ex quadam finali euaporatione secundum Aristotelem in De sensu et sensato, et tamen res illa secundum ueritatem est frigida sicut apparet in rosa; nam partes ipsius frigide multo plures sunt calidis, tamen quia calides subtiles sunt magis et plus habent de calore actiuo ideo pro tanto prius sensum mouent, scilicet odorem. Ita etiam apparet in sapore; nam multotiens aliqua res mista est ex partibus aquosis pluribus insipidis et ex partibus siccis terreis paucioribus que amari sunt saporis; modo contingit quod res illa prius sensum mouet, scilicet gustum, quantum ad partes illas que sunt pauciores quam quantum ad partes aquosas que plures sunt, et hoc ideo quia partes ille sicce fundate sunt in quodam sicco subtili, etiam quia plus habent de calido unde plus possunt sensum mouere. Et sic est de fleumate salso. Nam partes colerice que in ipso sunt magis mouent sensum quam fleumatice dato quod sint pauciores, et hoc non contingit nisi quia partes ille plus habent de calido actiuo, etiam quia fundate sunt in quodam sicco subtili, et pro tanto contingit quod ex tali fleumate fiunt aliquando apostemata multe inflammationis propter partes colericas que magis possunt mouere sensum. Et ideo uidemus quod quia partes fleumatice in eo plures sunt, quod febres generate ab ipso cotidiane sunt seruantes periodum febrium fleumaticarum, unde et etiam non fiunt tantum acute sicut que fiunt ex colera. Ad rationes: ad primam: quod est calidum et siccum etc., uerum est. Ad minorem dicendum est quod fleuma salsum a dominio calidum est siccum non est sed magis in eo dominantur partes fleumatice. Ad secundam: illud etc, concedatur. Ad minorem dicendum quod hoc non contingit nisi quia partes colerice apte sunt magis mouere sensum quam fleumatice et non quia sint plures illis, sed e conuerso, ut uisum est. Ad tertiam: Auicenna ponit etc. dicendum quod Auicenna intelligit quod partes colere et fleumatis misceantur mistione equali, id est proportionali. Deinde cum dicit Galienus, in parte ista ad hoc adducit causam Galieni, et primo illud proponit, secundo ipsum improbat, tertio ipsum saluat. Secunda ibi: et nos quidem. Tertia ibi: et michi uidetur Circa primam partem est intelligendum quod fleuma salsum potest fieri per putredinem, et hoc quia quando putrescit suum. calidum naturale aduritur a calore continentis sicut etiam accidit in aliis rebus que putrefiunt, et illud adustum adurit quasdam partes fleumatis et ille aduste admixte quibusdam partibus humidis constituunt saporem salsum. Sed tu dices: si ita est tunc omne fleuma putrefactum erit salsum et per consequens omnis febris ex fleumate erit ex fleumate salso. Dicendum quod hoc non propterea sequitur quoniam in principio putrefactionis scilicet fleumati. non est sic adustum calidum naturale fleumatis quod possit partes ipsius quasdam adurere, sed in processu bene. hoc contingit et ideo quando febres ille prolongantur in fine sunt ex fleumate quod fit salsum propter causam dictam. Circa secundam partem est intelligendum quod Auicenna non bene intellexit dictum Galieni positum in secundo De febribus. Dicit enim sic, quod fleuma salsum fit dupliciter: uno modo quia putrefit, alio modo ex mixtione substantie aquose serose et substantia illa serosa est substantia acuta quedam colerica. Unde forsan Auicenna bonam translationem non habuit Quod dicitur in tertia parte notum est Deinde cum dicit: et ex fleumate, in parte ista exequitur de fleumate non naturali acetoso. Circa quam est intelligendum quod duplex est sapor acetosus, unus qui ordinatur in saporem dulcem sicut apparet in fructibus qui maturantur, in quibus primo est sapor ponticus eo quod partes humide aquose non sunt nisi parum miste cum sicco terreo, et ideo uidemus tunc in fructibus esse multam humiditatem aquosam; postea fit sapor stipticus eo quod tunc magis sunt permiste ille partes aquose cum sicco terreo; postea fit sapor acetosus ex imperfecta decoctione humidi aquosi a calido digerente; ultimo fit sapor dulcis ex decoctione ipsius perfecta a calido et perfecta mistione eius cum sicco. Alius est sapor acetotus qui fit per putrefactionem rei sicut uidemus quod fructus dulces si putrefiant quod acetosantur quia tunc est in eis calisum naturale diminutum. Et differunt illi duo sapores acetosi quia ille qui est in ordine ad saporem dulcem est simpliciter acetosus sicut est sapor agreste eo quod talis a diminuto calore generatus est, sed ille qui fit in rei corruptione est acetosus simul et acutus. Est acetosus quia in re que putrefit debilitatur calidum naturale unde fit ibi frigiditas quedam a qua sapor ille causatr; est etiam acutus quoniam cum calor continentis qui est principium putrefactionis quamdam acuitatem habeat illam imprimit in quasdam partes rei que putrefit, unde in illis sapor fit acutus, et ideo in aceto quod generatur per uini corruptionem uidemus acetosum esse simul cum acuto, sed in eo quod ex agresta generatur solum inuenimus saporem acetosum. Modo acetosum duobus modis potst generari, uno modo antequam acquirat decoctionem perfectam quam habet fleuma naturale et tunc est simpliciter acetosum, alio modo quando fleuma naturale fit putridum, et sic est acetosum mistum cum acuitate Deinde cum dicit: et est alius, in parte ista exequitur de fleumate non naturali pontico. Et hic est intelligendum quod in corpore maior accidit frigiditas ex fleumate pontico quam ab acetoso, non quia fleuma acetosum generetur a minori frigido quam ponticum, sed quia ipsum est plurium partium subtilium per quas potest amplius in corpore frigiditatem imprimere quam fleuma ponticum quod est plurium partium crossarum. Et illud fleuma ponticum dicitur generationem habere sicut ponit Auicenna etc. Postquam Auicenna inuestigauit species fleumatis non naturalis que sumpte sunt ex parte substantie et etiam ex parte saporis in parte ista inuestigat quamdam speciem fleumatis non naturalis que alia est a predictis ex parte subiecti et etiam ex parte saporis Circa quam est primo intelligendum quod fleuma simile uitro liquefacto fit hoc modo; nam ipsum fit ex fleumate uitreo crosso quod saporem non habet congelato a frigido eo quod calor putredinalis agens in illud eliquat humiditatem huius congelatam prius a frigido, unde fit simile uitro liquefacto. Et est simile sicut uidemus lapides aliquos uitrificari; nam uitrificantur non a calido ignis remisso quia illud paulatim miscet humidum cum sicco, sed a calido intenso eo quod illud subito humiditatem effundit ita quod non permittit illam cum sicco admisceri. Et sic etiam calor putredinalis agens in fleuma uitreum saporem non habens effundit eius humiditatem et coliquat ita quod generatur fleuma simile uitro liquefacto, et acre est propter ibi esse parum dominium caliditatis naturalis. Sed hic est primo dubitatio quia Auicenna ponit quod fleuma uitreum saporem non habens sit crudum; sed contra, nam fleuma crudum modico excessu superat fleuma naturale in grossicie substantie, fleuma autem uitreum saporem non habens multo excessu illud superat in crossicie substantie; ideo etc. Dicendum quod fleuma crudum potest considerari dupliciter uel tripliciter: uno modo communiter, et ut sic fleuma crudum commune est ad fleuma crudum, mucilaginosum, aquosum et uitreum et gypseum, alio modo proprie et ut sic dicitur dicitur de fleumate crudo et mucilaginoso, unde dicet Auicenna infra quod crudum continetur sub collocatione mucillaginosi; alio modo magis proprie et ut sic dicitur solum de fleumate crudo distincto contra alias species fleumatis. Modo quando Auicenna dicit tale fleuma esse crudum sumit crudum communiter et non proprie Secundo est dubitatio utrum fleuma uitreum quod a frigido congelatum est possit in corpore generari. Et arguitur primo quod non quia secundum Galienum in secundo De complexionibus non est inuenire in corpore nostro frigiditatem que congelet; sed tale fleuma congelatum est a frigido; ergo etc. Item, calor naturalis in corpore pertingit usque ad quamlibet corporis particulam minimam, ergo non poterit pars aliqua corporis per frigidum congelari. In contrarium est Auicenna hic et Galienus secundo De interioribus, ubi ponit ex hoc fleumate fieri dolorem perforatiuum in intestinis ex uentositate ab ipso dissoluta, et uidetur ac si intestina terebello perforarentur. Ad hoc dicendum quod hoc fleuma potest in corpore generari aliquando, et ratio huius est quia illud potest in corpore generari cuius generationis cause sunt possibiles; sed cause generationis talis fleumatis sunt possibiles; ideo etc. Maior nota est. Minor declaratur: primo causa materialis ipsius in corpore est possibilis; nam possibile est aliquod corpus cibari cibariis propriis ex quibus habet tale fleuma generari, sicut cibis multum frigidis et humidis; nam sicut est reperire cibaria que magis fleuma multiplicant quam aliquem alium humorem, ita etiam est inuenire cibaria que magis multiplicant hoc fleuma non naturale quam fleuma naturale. Etiam causa efficiens est possibilis, scilicet debilitas caloris naturalis digerentis; possibile est enim in corpore esse calorem in tantum debilem quod deminute ualde decoquet chilum generatum ex illis cibariis. Sed aduertendum quod si hoc fleuma possit generari in corpore non tamen generari potest in uenis, cum in eis sit fons caliditatis, sed solum extra uenas generari potest quoniam cum ibi non sit sic fons caloris sicut in uenis potest tale fleuma a caliditate naturali destitui et redire ad suam naturam propriam, unde ad tactum cum a corpore egreditur apparet frigidum. Et est simile sicur etiam uidemus quod uapor aque bullientis in olla eleuatus a caliditate ignis cum peruenit ad locum aliqualiter frigidum, sicut ad cohoperculum, conuertitur in naturam propriam, scilicet in aquam, quia tunc ab ipsa remouetur calidum igneum quod ei erat extraneum, et sic eodem modo est de fleumate hoc cum est extra uenas in comparatione ad caliditatem naturalem. Ad rationes. Ad primam: secundum Galienum in secundo De complexionibus etc., possumus ad hoc respondere dupliciter: uno modo quod licet non possit inueniri frigiditas que congelet potest tamen inueniri frigiditas que faciet aliquid simile rei congelate, unde ego non pono quod hoc fleuma sic sit congelatum sicut glacies. Alio modo quod in corpore bene potest reperiri talis frigiditas non ex se sed ex parte materie sic disposite. Ad secundam: calor naturalis etc. uerum est, et ideo ex parte ipsius non potest congelatio accidere sed ex parte materie bene accidere potest Tertio est dubitatio quid fleuma sit frigidius, an illud fleuma uitreum saporem non habens an fleuma acetosum. Et uidetur quos fleuma illud uitreum sit frigidius auctoritate Alyabbatis in primo sue Theorice. Hoc etiam arguitur ratione quia illud est frigidius quod generatur a frigido congelante secundum Auicennam in littera; sed hoc fleuma generatur a frigido congelante secundum Auicennam in littera, non autem fleuma acetosum; ideo etc. In contrarium est Ysaac in Libro febrium et etiam urinarum. Iuxta quod est intelligendum quod aliquid dicitur esse frigidum dupliciter: uno modo frigiditate absoluta, et ut sic fleuma illud uitreum est frigidius fleumate acetoso quia generatur a frigido congelante, illud autem non; alio modo in comparatione ad corpus nostrum et ut sic fleuma acetosum est illo frigidior propter duo: primo quia hoc fleuma acetosum magis per membra corporis mouetur propter caliditatem putredinalem que in eo est; secundo quia tale fleuma magis in membris imbibitur et imprimitur propter esse in eo plures partes subtiles et ideo uidemus hoc fleuma maiorem facere typum quam fleuma illud uitreum, non quia causetur a maiori frigido sed propter causas dictas Deinde cum dicit: quia igitur, in parte ista concludit, et apparet Deinde cum dicit: colera, postquam Auicenna executus est de fleumate in parte ista exequitur de colera, et primo premittt quamdam diuisionem ipsius, secundo exequitur de membris diuisionis illius. Secunda ibi: naturalis est. Circa primam partem est intelligendum quod colera non naturalis uocatur superfluitas; uocatur etiam non naturalis. Uocatur superfluitas in comparatione ad sanguinem propter duo: primo quia generatur per superfluam decoctionem in comparatione ad sanguinem, secundo quia ipsa non sic facit bene finem qui est nutricatio sicut sanguis; uocatur etiam non naturalis in comparatione ad coleram naturalem quia non facit necessitates et iuuamenta que facit colera naturalis. Sed est dubitatio utrum aliqua colera sit naturalis. Et uidetur quod non auctoritate Aristotelis in secundo De partibus et in De historiis ubi ponit quod solus sanguis est naturalis, alii autem sunt superfluitates. Idem ponit etiam Ysaac in Libro urinarum. Idem etiam ponit Galienus in secundo De uirtutibus naturalibus circa finem ubi ponit quod colera est superfluitas sanguinis que est spuma et melancolia est superfluitas sanguinis que est fex. In contrarium est Auicenna. Dicendum quod species colere possunt considerari dupliciter: uno modo in comparatione ad sanguinem et ut sic nulla est eius species naturalis, ymmo quelibet est superfluitas, tum quia generantur per superfluam decoctionem in comparatione ad sanguinem, tum etiam quia non bene possunt nutrire sicut sanguis, quia sanguis nutrire potest solus, ille autem non, ut declaratum fuit supra. Alio modo possunt considerari ut adinuicem comparantur, et ut sic aliqua species est naturalis ut illa que corpori facit necessitates et iuuamenta, aliqua non naturalis ut illa que corpori non facit necessitates et iuuamenta. Ad auctoritates: ad primam auctoritatem Aristotelis possumus dupliciter respondere: uno modo quod ipse ponit solum unum humorem in corpore, scilicet sanguinem, in quo erant in potentia alii humores ita quod secundum ipsum colera illa erit naturalis que est in potentia mista cum sanguine et illa non naturalis que ab illo separata erit. Alio modo quod possunt omnes humores esse superfluitates non absolute, sed in comparatione ad sanguinem. Tamen prima responsio magis est ad mentem ipsius. Ad auctoritatem Ysaac dicendum quod illos dixit esse superfluitates in comparatione ad sanguinem. Ad auctoritatem Galieni dicendum eodem modo, Secunda in duas quia Auicenna primo exequitur de colera naturali, secundo de non naturali. Secunda ibi: non naturalis uero. Prima in duas quia primo coleram naturalem notificat per sui diffinitionem, secundo per sui necessitates et iuuamenta. Secunda ibi: que cum in corpore. Circa primam partem est intelligendum quod Auicenna in notificando coleram naturalem ipsam notificat ex parte plurium, scilicet ex parte substantie per hoc quod dicit spuma, nam eius substantia est spumosa, et ex parte coloris per hoc quod dicit cuius color etc et ex parte qualitatis que est principium motus localis, cum dicit leuis, et ex parte saporis cum dicit acuta, et ex parte qualitatis que est principium alterationis, cum dicit: et quanto etc. Sed hic est primo dubitatio utrum colera sit spumia sanguinis. Et uidetur quod non auctoritate Ysaac in Libro urinarum ubi ponit quod spuma sanguinis est fleuma et non colera. Item spuma generatur ex uentositate inclusa in sibstantia quadam aquosa uiscosa secundum Galienum in commento illius Aforismi. strangulatorum etc. Modo hec duo non sunt in colera; ideo etc. Item, illud quod est spuma alicuius est separatum ab eo cuius est spuma; sed colera non est a sanguine separata; ergo etc. In contrarium est Auicenna. Ad hoc respondent aliqui et dicunt quod spuma sanguinis est fleuma moti propter rationem dictam, sed illud quod subsidet illi spume est colera. Sed quod dicunt isti non est uerum, primo quia sequeretur ex hoc quod solus sanguis esset naturalis et alii humores superfluitates cuius contrarium ponit Auicenna infra auctoritate Galieni. Item, saltem colera naturalis illi comparata non est superfluitas quia non in quanto, cum euacuatione non egeat, neque in quali cum non egeat alteratione et per consequens neque simul. Item, nec est superfluitas sanguini comparata quod de necessitate oportet ei mistum esse sed debet debite nutrire; sed colera naturalis est huiusmodi, ut postea ponitur; ideo etc. Et si per decoctionem superfluam generata sit, non propterea habetur quod respectu illius sit superfluitas. Nam hoc necessarium fuit ut membra debite possent nutriri que nutrimento superflue decocto indigent. Et ideo dico quod ipsius colere alia est naturalis et alia est superfluitas quoniam ipsius alia est pro nature intentione ut que in necessitates et iuuamenta que dicentur ordinatur, quedam preter nature intentionem, ut que in illa non ordinatur. Et hoc modo dicebat Galienus secundo De uirtutibus naturalibus ultimo capitulo, quod in omni humore est humor naturalis quo animal secundum naturam dispensatur, et humor non naturalis inuicem specie differentes. Sed aduertendum quod colera naturalis duplex est: una que sanguini miscetur, et ista in relatione ad sanguinem non est superfluitas, alia que ad cutim transmittitur et hec superfluitas est respectu illius cum ab eo separationem habeat. Ad auctoritatem Galieni dicendum quod non dicit quod sit simpliciter superfluitas, sed sicut ipsam assimilans superfluitatibus que sunt in uino, ut ibi ponit. Dico tamen primo quod colera spuma non est quia spuma generatur ex eo quod uentositas includitur in substantia aliqua humida aquosa; modo hec duo in colera non sunt, cum sit humor unus. Dico secundo quod est aliquid simile spume quoniam est leuis et supernatans sicut spuma, etiam sicut est de modo generationis uini sic est de modo generationis humorum secundum Galienum in secundo De uirtutibus naturalibus; modo nos uidemus in generatione uini cum ebullit partes aliquas moueri ad circumferentiam supremam, et sic etiam erit in gneratione humorum, unde partes que sic mouebuntur sunt colera; unde dici potest quod colera non est actu spuma sanguinis existentis in uenis cum ab ipso separationem non habeat, sed ipsi simul mista est unum humorosum corpus constituens. Est tamen aptitudine spuma sanguinis ut cum sanguis ex uenis egressum habet quoniam est apta per subtilitatem illi subici pro materia. Dico tertio quod colera ipsa est causa spume; nam spuma dupliciter generatur, uno modo ex forti motu sicut apparet in mari eo quod per motum partes quedam subtiliantur et subtiliate petunt egredi, unde in egressu inueniunt aquam obstantem ita quod in illa includuntur et in illas incluse generant ampullas et per consequens fit spuma. Alio modo generatut a caliditate sicut apparet in olla bulliente quoniam per caliditatem partes alique aque subtiliantur et subtiliate petunt egredi et moueri sursum, unde inueniunt partes illas obstantes ita quod in illis includuntur et generantur ampulle et per consequens spuma. Ita ponit Galienus in commento illius Aforismi strangulatorum. etc. et etiam in commento super Pronosticorum. Modo a colera his duobus modis generatur spuma; nam quando colera uehementer et in multa quantitate est admixta sanguini tunc sanguis tum sanguis e corpore egreditur uehementi motu, unde ex illo motu partes quedam humorales subtiliantur et subtiliate petunt moueri sursum et inueniunt partes alias humorales illis obstantes ita quod ampulle generantur et per consequens spuma. Etiam colera quando est admixta sanguini quia ipsa est uehementer calida subtiliat quasdam partes humorales sui caliditate et ille subtiliate petunt locum sursum et inuenientes partes alias humorales illis obstantes in eis includuntur unde ampulle generantur et etiam spuma. Ita igitur colera est causa spume. Tamen fleuma ipsum sui uiscositate est causa conseruationis spume eo quod per illam tardius ampulle dissoluuntur. Et ideo quando in praside uidemus spumam mistam cum colore citrino non diu perdurantem, tunc dicimus significare per hoc colere dominium in uenis. Sed si uidemus eam multam diu perdurantem cum colore ipso remisso dicimus significare coleram et etiam fleuma dominium habere in uenis. Ad auctoritatem Ysaac dicendum quod intelligit quod fleuma sit spuma sanguinis ita quod est causa conseruatiua illius. Ad ratione: ad primam: spuma generatur etc., dicendum quod si spuma generari debeat non oportet quod humiditas in qua includitur uentositas sit uiscosa quoniam uidemus quod in aqua fit spuma, et tamen ipsa non est uiscosa. Ad secundam: illud etc., concedatur. Ad minorem dicendum quod partes humorales ex quibus spuma generatur bene separate sunt separate a sanguine cum ex eis fit spuma. Ultimo est intelligendum quod sicut apparet per Galienum in primo De crisi, duplex est rubedo, scilicet obscura, et tali colore sanguis est rubeus, alia que est clara et tali color colere est rubeus et clarus, quoniam quanto color est fundatus in materia minus dempsa tanto magis apparet illius claritas, et quia materia colere est minus dempsa materia sanguinis, ideo etc. Dicitur etiam leuis propter subtilitatem partium ipsius. Dicitur etiam esse acuta in sapore propter subtilitatem partium ipsius. Postea dicit quod colera quanto est calidior tanto eius rubedo est maior. Sed contra: nam Galienus quarto De simplici et Aueroys in quinto Coliget ponunt quod argumentum sumptum a sapore, colore et odore est fallax in significando super complexionem, unde non sequitur: est rubeum, ergo calidum, est album ergo frigidum. Dicendum quod ex rubedine significamus dupliciter, uno modo absolute et ut sic argumentum sumptum ab ipsa in significando super complexionem alicuius est fallax, alio modo significamus de ipsa in hiis que sunt eadem specie de eorum complexione, et ut sic argumentum sumptum ab ipsa non est fallax, sicut uerbi gratia dicimus quod cepe quod est magis rubeum est magis calidum et rosa que est minus alba est minus frigida, et hoc secundo modo ex rubedine significat Auicenna super colere caliditatem Secunda in duas, quia primo premittit quamdam diuisionem, secundo exequitur de membris diuisionis. Secunda ibi: illud uero. Circa primam partem est primo dubitatio utrum colera semper in nostro corpore generetur. Et arguitur primo quod non ex modo loquendi Auicenne qui dicit: que cum in corpore generatur, per hoc insinuans ipsam aliquando non generari in corpore. Item, sicut contingit in aliis animalibus sic uidetur contingere in homine; sed est inuenire quedam animalia in quibus colera non generatur; ergo etc. Maior nota est. Minor declaratur per Aristotelem in secundo De partibus animalium ubi ponit quod sunt quedam animalia in quibus colera non generatur, sicut sunt ceruus et delphinus et elefans et protanto ponit ibi quod animalia ista non habuerunt fel et sunt etiam longiue uite quia habent sanguinem et epar temperatum. In contrarium arguitur: quotiens aliquid est superfluitas alicuius, si semper illud cuius est superfluitas generatur ipsum semper generatur; sed colera est superfluitas sanguinis et sanguis semper in corpore generatur; ideo etc. Maior nota est quia eodem tempore generatur aliquid et separantur ab ipso sue superfluitates secundum Aristotelem quarto Methaurorum. Minor est de se nota. Item, illud semper in corpore generatur quod semper necessarium est in corpore;; sed colera est huiusmodi; ideo etc. Maior nota est. Minor declaratur, nam colera semper est in corpore necessaria ad faciendum iuuamenta et necessitates de quibus dicetur statim. Ad hoc respondent aliqui sic quod colera non semper in corpore generatur propter rationem prius adductam; etiam quia colera in corpore nostro generari habet ex cibis calidis et siccis et ex calore intenso; modo possibile est quod calor epatis alicuius sit temperatus et cum hoc ille utatur cibariis frigidis et humidis. Dicunt tamen quod licet contingat coleram aliquando in corpore non generari hoc tamen est rarum, sed ut plurimum in corpore generatur eo quod ut plurimum homines habent epar distemperatum ad caliditatem; etiam ut plurimum utuntur cibariis calidis et siccis. Dico ad hoc quod colera semper in corpore generatur, quod declarari potest per rationes prius adductas. Declaro etiam per alias rationes. Nam si colera nonn generaretur aliquando in corpore, tunc sanguis generatus in corpore non esset uerus sanguis; sed consequens est falsum quia nutrit; ideo etc. Consequentia declaratur quia sanguis non dicitur uere sanguis nisi quia humores quattuor habet in potentia, si uero deficit unus illorum non est amplius uere sanguis; et est simile sicut dicimus quod lac illud non est uere lac in quo non est substantia butirosa in potentia, nec etiam alie substantie. Preterea humores nutriunt corpus quia sunt materia propinqua corporis; sed quattuor humores sunt materia propinqua corporis nostri, non duo neque tres; ideo etc. Dico tamen quod licet colera semper in corpore generetur, tamen non est inconueniens quod aliquis talibus cibis utatur quia frigidis et humidis quod ex illis non fiet in tanto excessu colera que uadat ad cistim fellis, sed ex talibus semper et omnino generabitur colera que debet esse cum sanguine mista, aliter enim sanguis non esset uere sanguis. Ad auctoritatem Auicenne dicendum quod sic intelligit Auicenna que cum in corpore generatur in iam facto esse generationis, non quod uelit ipsam aliquando in corpore non generari. Ad rationem: sicut contingit in aliis animalibus etc, concedatur. Ad minorem dicendum quod in illis animalibus licet non generetur colera que transmittatur ad fel ideo quia fel non habuerunt, tamen in eis bene generatur colera que mista sanguini uadit cum ipso per uenas. Sed tu dicis: cum in omni nutrimento generetur superfluitas subtilis que erit talis supefluitas illorum animalium? Dicendum quod talis est superfluitas quedam quam Aristoteles uocat ycor: est enim quedam superfluitas serosa acuta que cum urina egreditur. Et cum dicitur ab illis quod corpus potest uti cibis frigidia et humidis dicendum quod etiam ex illis colera generatur, saltem illa que sanguini est admixta, licet non illa que uadat ad cistim fellis. Secunda in duas, quia primo exequitur de uno membro diuisionis, secundo de alio. Secunda ibi: quod autem. Circa primam partem est intelligendum quod si colera misceatur sanguini ut faciat ipsum penetrare per uias strictas membrorum, tamen quando membra sanguine illo nutrita sunt remanet colera illa que expellitur, aut insensibiliter in corporibus fortibus, aut sensibiliter per sudorem in corporibus debilibus. Unde dicebat Aicenna quarto Canone quod sudor est aquositas sanguinis cui pus colericum est permistum. Sed hic statim est dubitatio quis humor sit subtilior, an colera an sanguis. et uidetur quod sanguis quia ille humor est subtilior cuius decoctio est temperata, et ille minus subtilis cuius est decoctio superflua a calido; sed decoctio colere est superflua, et sanguinis temperata; ideo etc. Maior apparet quia calor magis agens in aliquod humidum magis ipsum inspissat. Minor per Auicennam nota est in sequenti capitulo. Item, illud crossius est in substantia quod est saporis amari et illud minus crossum quod est saporis dulcis; sed colera est saporis amari et sanguis est saporis dulcis; ideo etc. Maior apparet quia secundum Galienum in quarto De simplici medicina et Auicennam secundo Canone sapor sulcis fundatur in materia minus crossa, sed amarus fundatur in materia magis crossa et terrestri. Minor est nota ad sensum. In contrarium est Auicenna et breuiter omnes auctores loquentes de hac materia. Ad hanc questionem respondent aliqui quod colera est crossior sanguine moti propter rationes dictas et maxime dicunt coleram generatam ex sanguinem esse illo crossiorem. Sed quod dicunt isti non est uerum, ut apparebit. Et ideo dico aliter et sic, quod colera est subtilior sanguine, et hoc declaro primo auctoritate Auicenne hic et Galieni secundo De uirtutibus naturalibus. Confirmatur hoc etiam ratione: illud est subtilior quod generatur ex materia subtiliori que est in chilo in potentia; sed colera est huiusmodi; ergo etc. Maior est nota. Minor est euidens. Preterea hoc declaratur ex termino decoctionis; nos uidemus quod in eodem tempore decoctionis et ab eodem agente fit superflua decoctio in colera et temperata in sanguine; modo hoc non contingeret nisi quia materia colere est subtilior quam materia sanguinis. Sed aduertendum quod si colera sit subtilior sanguine non quecumque colera est illo subtilior, sed naturalis, etiam non naturalis que ex sanguine generatur, quamquam illi oppositum dicant. Nam colera que generatur ex sanguine segregat quod crossum est in sanguine et illud fit melancolia, et quod subtile et illud fit colera, et ideo cum in sanguine sint simul partes crosse cum subtilibus, in colera autem illa sint solum subtiles uidetur quod colera illa sanguine sit subtilior. Sunt etiam preter dicta quedam signa que probant nobis colere subtilitatem; primum signum sumptum est ex leuitate; nam illud non contingit nisi propter partes plures subtiles que in ipsa sunt. Secundum signum sumprum est ex distillatione; nam si humores omnes distillentur prius uidemus coleram egredi et hoc non contingit nisi propter eius subtilitatem. Tertium est ex colore, quia est rubea clara. Quartum ex ipsius penetratione quoniam in membris imbibitur, unde Auicenna quarto Canone de cura putridarum in generali ponit quod digestiua aliqua colere sunt inspissantia ipsam ne in membris imbibatur Ad rationes. Ad primam: illud etc., uerum est si calor illa decoquens sit inspissans et non segregans: modo calor generatiuus humorum segregans est partes crossas chili et subtiliores adinuicem; ex primis constituit fleuma uel melancoliam, ex secundi coleram. Ad secundam: illud quod est saporis etc. possumus dupliciter respondere: uno modo interimendo minorem quia colera non est saporis amari sed acuti; alio modo respondendo ad maiorem interimendo maiorem. Nam aliquid est saporis amari dupliciter: uno modo quia cum amaro est admistus paucus acutus et tale est ex partibus multum terrestribus et crossis, secundo modo quia illi sit admistus multus acutus et tunc in illo sunt pauce terrestres et multe subtiles que etiam sicce sunt; nam non est inconueniens quod aliquid siccum sit subtilius aliquo humido sicut uidemus quod fumus est subtilior uapore aque, et in primis partibus est sapor amarus, in secundis acutus. Et sic est in colera; nam in ea sunt partes terrestres ex quibus per eius caliditatem eleuantur quedam partes sicce subtiles que plures sunt partibus subtilibus sanguinis, et ideo colera saporis est amari pauci cum multo acuto. Modo maior est uera de eo quod est saporis amari primo modo et non secundo Prima in duas quia primo premittit quamdam diuisionem, secundo exequitur de membri diuisionis illius. Secunda ibi: necessitas et hec in duas quia primo exequitur de uno membro, secundo de alio ibi: utilitas. Circa primam partem est intelligendum quod non est credendum quod sola colera nutriat cistim fellis, ymmo ipsa mista sanguini qui ad cistim fluit per uenas ipsam nutrit. Aliter enim uene frustra transmisse fuissent ad cistim fellis et hec expresse est sententia Galieni in quinto De iuuamentis membrorum Secunda in duas quia primo facit quod dictum est, secundo ex dictis infert quoddam correlarium ibi: ideoque. Circa primam partem est primo intelligendum quod secundum Aristotelem in animalibus uiuentibus de rapina colera transmissa non fuit a cisti ad intestina, sed tota ad stomachum eo quod talia animalia comedebant res difficilis digestionis, ut carnes crudas et similia; ut igitur melius possent illa alterare transmissa fuit colera ad eorum stomachum et illa postea expellitur per uomitum cum illis animalibus nausea aduenit, aut per intestina quia illa stomacho communicant. Secundo est intelligendum quod duplex est espulsio superfluitatum: una superfluitatum propriarum membris, et hec fit solum per uirtutem naturalem expulsiuam non adiuta ab animali. Alia est superfluitatum communium sicut urine, egestionis et similium et hec fit per uirtutem naturalem expulsiuam adiutam ab animali. Et causa huius fuit quia superfluitates proprie pauce erant, communes autem multe, unde prime in sui expulsione non eguerunt forti motu et ideo ad eorum expulsionem suffecit solum uirtus naturalis expulsiua. Sed secunde eguerunt forti motu et ideo ad earum expulsionem necessaria fuit uirtus animalis naturalis expulsiua adiuta ab animali uirtute, et ideo quia stercus erat superfluitas communis, ideo expulsiua intestinorum indiguit adiuuari ab animali que est in musculis. Sed tu dices: cum melancolia a splene ad stomachum transmittatur et colera a cisti fellis ad intestina, queritur utrum illarum expulsione adiuuetur expulsiua naturalis a uirtute animali. Et dico quod non, quoniam tales superfluitates sunt proprie; nam melancolia illa est propria suuperfluitas nutrimenti splenis et etiam colera illa superfluitas est propria nutrimenti cistis fellis. Quod dicitur in secunda parte notum est. In parte precedenti Auicenna executus est de colera naturali; modo in hac parte exequitur de colera non naturali et primo premittit quamdam diuisionem ipsius, secundo de membris diuisionis illius exequitur. Secunda ibi: partis prime, et hec in duas quia primo exequitur de colera non naturali que facta est per admixtionem substantie extranee, secundo exequitur de illa que facta est per alterationem in sui substantiam Secunda ibi: que uero Prima in duas quia primo premittit quamdam diuisionem illius, secundo de membris diuisionis eius exequitur. Secunda ibi: nota. Circa primam partem est intelligendum quod pro tanto species illa colere non naturalis dicitur famosa esse et scita quia ut plurimum est adueniens; sed illa alia non famosa dicitur quia raro est adueniens. Uel propter aliud, quia de specie illa maior fit mentio ab auctoribus, de alia autem minus. Sed hic est dubitatio: Auicenna ponit quod colera aliqua non naturalis fiat per admixtionem colere cum fleumate. Contra, quoniam Ysaac in Libro urinarum ponit quod colera reliquis humoribus non admiscetur. Item, illud non potest permisceri alteri quod est supernatans; sed colera est humoribus supernatans ut apparuit supra; ergo etc. In contrarium est Auicenna. Dicendum quod colera potest fleumati admisceri dupliciter: uno modo mixtione uera ita quod ambo in unam formam transubstantientur quia minimum unius attingt minimum alterius, alio modo mixtione non uera que est ad sensum facta per iustapositionem. Etiam aliquid dicitur misceri alteri dupliciter: uno modo cum facilitate, alio modo cum difficultate. Modo colera fleumati misceri non potest primo modo et cum facilitate quoniam colera in substantia est ualde subtilis et supernatans, fleuma autem crossum, sed secundo modo licet cum difficultate bene potest illi misceri; non enim est inconueniens unum alteri iuxtaponi licet hoc difficulter fiat propter causam dictam. Ad auctoritatem Ysaac dicendum quod intelligit quod colera non miscetur reliquis humoribus scilicet uera mistione et faciliter. Ad rationem eodem modo dicendum Secunda in duas quia primo exequitur de uno membro diuisionis, secundo de alio. Secunda ibi: qua autem minoris. Circa primam partem est dubitatio. Auicenna ponit quod colera uitellina generetur per admistionem fleumatis cum colera. Sed contra: nam Galienus ponit quod generetur per assationem colere in epate. Idem etiam ponit Aueroys secundo sui Coliget. Et arguitur ratione ipsius quia illa colera per assationem generatur cuius color est intensior in colore colere naturalis; sed colera uitellina est huiusmodi; ideo etc. Maior nota est quoniam non intenditur color rubeus in colera nisi propter maiorem ipsius inspissationem factam a calido ipsam assantem. Minor nota est ad sensum. In contrarium est Auicenna. Iuxta quod est intelligendum quod colera uitellina potest sumi dupliciter: uno modo pro illa que perfecte in colore et substantia assimilatur uitello oui, scilicet crudo, et ista per assationem generatur. Et ratio huius est: nam color colere naturalis rubeus est et clarus, et ideo quando contingit coleram istam inspissari a superfluo calido assante, tunc eius rubedo intenditur quia fundatur in materia magis dempsa quam prius, unde est perfecte in colore assimilata uitello oui et etiam in substantia quia habet spissitudinem ad modum mellis illius. Alio modo sumitur colera uitellina large que non perfecte in colore et substantia assimilatur uitello oui, et hec est duplex: quedam est que generatur ex admixtione fleumatis aquosi misti cum colera naturali, et ista est magis intensa in rubedine quam illa de qua dictum est statim, quia eius rubedo est fundata in substantia magis dempsa, tamen quia in ea admiscetur fleuma albi coloris cum colera que est rubei coloris est eius color minus rubeus colore colere primo modo dicto que perfecte uitello oui assimilatur. Etiam differt ab ea in substantia quia hec colera est cum uiscositate substantie propter admixtionem fleumatis, illa autem non cum sit per assationem solam generata. Per hoc apparet solutio ad auctoritatem Galieni quoniam ibi loquitur de colera uitellina proprie accepta. Et eodem modo intelligit Aueroys. et sic etiam arguit sua ratio. Secundo est dubitatio quare Auicenna non posuit sic quamdam coleram fieri non naturalem per admixtionem sanguinis sicut per admixtionem melancolie et fleumatis. Ad hoc possumus respondere dupliciter: uno modo quod non posuit hoc Auicenna eo quod colera per admixtionem sanguinis non fit non naturalis, sed magis naturalis sicut etiam et alii humores cum illi admiscentur eo quod ipsi nec etiam colera nutrire non possunt soli nisi sanguini misceantur. Alio modo quod hoc non posuit Auicenna eo quod sanguis in pauca quantitate admistus, quia ut sic constitueret coleram sanguineam non permanet in sua forma eo quod statim ipse a calore colere aduritur unde in coleram conuertitur; sed quia admistus fleumati permanere potest in propria forma, ideo illi admixtus constituere potest quamdam speciem fleumatis non naturalis ut apparuit supra. Secunda in duas quia primo premittit quamdam diuisionem illius exequendo de uno membro diuisionis, secundo exequitur de alio ibi: et alius. Circa primam partem est dubitatio primo: diceret aliquis: non uidetur quod Auicenna hic de hac specie colere non naturalis debuerit facere mentionem quoniam ipsa per alterationem in sui substantia generatur; modo dictum est quod Auicenna usque ad illam partem que uero in subtantia etc determinat de colera non naturali facta per admixtionem extranee substantie, sed ibi de non naturali facta per alterationem in sua substantia. Ad hoc possumus dicere quod hec colera per alterationem generatur, scilicet factam a calore adurente ipsam conuertente in cinerem. Etiam generatur per mixtionem quoniam ille partes cinericie facte melancolice admiscentur partibus aliis humidis colere, unde hec colera non naturalis generatur Secundo est dubitatio. Auicenna ponit quod hec species colere est peior omnibus aliis quia maioris acuitatis est caliditatis. Sed contra: nam dictum est supra quod alteratio calidi naturalis alicuius a calido extraneo est causa ut debilitetur calidum naturale ipsius; modo quia hec colera generatur quia calidum naturale colere alteratur a calido extraneo; ideo etc. Dicendum quod est duplex alteratio calidi naturalis alicuius a calido extraneo: una paulatiua que fit eo quod calidum extraneum paulatiue resoluit humidum illius et per consequens calidum naturale quoniam in humido fundatur, et talis alteratio causa est frigiditatis alicuius; alia est alteratio que fit subito in calido naturali a calido extraneo, unde calidum extraneum generat in eo quasdam partes acutas terrestres et adustas, et talis alteratio maioris est acuitatis et caliditatis per admixtionem partium illarum acutarum cum partibus aliis humidis et tali alteratione alteratur calidum naturale colere a calore extraneo, quoniam hec species colere non naturalis generatur. Uerum est tamen quod aliqui ad hoc consueuerunt aliter respondere, et sic, quod mista sunt duorum modorum: quedam sunt in quibus partes sicce facile separantur ab humidis et in talibus alteratio facta a calido adurente est causa minoris caliditatis illius, sicut apparet in uitriolo quod cum ante adustionem sit corrosiuum, post illam est absque corrosione, sict ponit Galienus tertio De ingenio; nam per calidum adurens partes sulfuree que sunt in ipso, quia est de genere aluminis, facile ab ipso separantur. Quedam sunt mixta in quibus partes sicce non uelociter separantur ab humidis et in talibus alteratio facta a calido adurente est maioris caliditatis et acuitatis in illis; modo colera est tale mixtum; ideo etc. Sed solutio ista non ualet; nam distinctio illa uerum habet in mixtis eterogeneis; modo colera est quoddam totum homogeneum et non eterogeneum; ideo etc. Secunda in duas quia primo illud notificat per sui mixtionem, secundo per colorem ibi: huius autem. Circa hanc secundam partem est intelligendum quod pro tanto color rubeus illius colere non est clarus quoniam fundatus est in materia magis dempsa quam prius. Sed tu dices: male dicit Auicenna quod hec colera sit tenuis; nam quando colera miscetur melancolie colera patitur a melancolia quia remittitur claritas sui coloris rubei, et melancolia patitur a colera quando fit subtilior quam esset prius, et ideo forsan pro tanto dixit Auicenna: tenuis. Alio modo dixit quoniam hec colera licet in corpore sanguini assimiletur est tamen subtilior sanguine; nam sanguis habet in se multo plures partes crossas quam talis colera Deinde cum dicit: que non, in parte ista exequitur de colera frigida non naturali per alterationem in sui substantia, et primo premittit quamdam diuisionem illius, secundo de membris illius exquitur. Secunda: et illa. Et hec in duas, quia primo exequitur de uno membro, secundo de alio ibi: et que in stomacho. Circa primam partem est intelligendum quod colera ista generatur in epate primo quantum ad suam materiam, quoniam materia ipsius est sanguis; modo ille in epate generatur. Secundo quantum ad sui formam; nam ista per adustionem generatur; modo talis fit maxime in epate. Et potest fieri etiam in uenis, ideo etc. Non tamen hec colera in corde generari potest propter duo: primo quia eius calor ad tantam extraneitatem peruenire non potest quod adurat manente uita; secundo quia eius uirtus est fortis in expellendo superfluitates a se. Sed hic est dubitatio quia Auicenna uidetur ponere quamdam speciem melancolie fieri ex sanguine. Sed contra: nam infra in ponendo species melancolie non naturalis non ponit aliquam fieri ex sanguine. Ad hoc possumus respondere dupliciter: uno modo quia Auicenna ibi eam non posuit quia ipsam hic ponit. Alio modo quod Auicenna dedit eam intelligere ex hiis que ibi ponit. Nam ibi ponit melancoliam non naturalem que fit ex melancolia naturali; modo talis est melancolia non naturalis que fit ex spisso sanguinis per adustionem qualis est melancolia non naturalis que fit ex melancolia naturali per adustionem. Nam spissum sanguinis cum qua aduritur non est aliud quam melancolia naturalis. Secunda in duas quia primo circa hoc proponit opinionem aliorum, secundo propriam. Secunda ibi: et michi uidetur. Circa primam partem est dubitatio utrum colera prasina possit generari in stomacho. Et uidetur quod non auctoritate Galieni in secundo De uirtutibus naturalibus ubi ponit ipsam per adustionem in epate generari. Hoc idem arguitur auctoritate Aueroys insecundo sui Coliget. et ratione etiam ipsius quia illud membrum quod non est generatiuum humoris naturalis non est generatiuum humoris non naturalis; sed stomachus est huiusmodi; ideo etc,. Maior apparet quia humor non naturalis generatur per defectum agentis humorem naturalem. Minor est de se nota. Item, secundum Auicennam statim colera prasina generatur quia aduritur uitellina; sed uitelline adustio solum fieri potest in epate et in uenis, non in stomacho cum ipsum sit membrum fleumaticum secundum Mesue; ideo etc, In contrarium est Auicenna hic et arguitur etiam ratione quia si stomachus potest generare humiditatem naturalem et etiam extraneam; sed potest illam generare quia chilosam, ut apparet ex sequenti capitulo; ideo etc. Dicendum quod colera prasina potest considerari dupliciter: uno modo pro eo quod uere est colera prasina; alio modo pro eo quod colere prasine est simile, non quod uere sit colera prasina. Si colera sumatur primo modo sic dico quod ut colera est non potest in stomacho generari, sed in epate; sed ut prasina est bene potest in stomacho generari. Ratio primi est duplex: una est quia illud membrum quod per se non est factiuum forme humoris non est per se factiuum colere naturalis et non naturalis; sed stomachus est huiusmodi; facit enim chilum; ideo etc. Alia est secundum Aristotelem quarto Methaurorum: idem est locus generationis alicuius et separationis superfluitatum illius; in illo ergo loco corporis generatur colera ubi generatur illud respectu cuius colera est superfluitas; sed illud in epate generatur quia tale est sanguis ut apparuit supra; ideo etc. Ratio secundi est quoniam colera fit prasina per adustionem uitelline colere; modo non est inconueniens quod colera uitellina existens in epate transmittatur ad stomachum et ibi aduratur a caliditate stomaci cum erit discrasiatus uersus caliditatem multam. Dico tamen quod ut plurimum colera prasina generatur in epate et uenis cum ibi contingat magis coleram uitellinam aduri propter fortem calorem qui in illis est. Sed si colera prasina sumatur pro eo quod est simile colere prasine non tamen est uere illa, sic potest in stomacho generari: Et ratio huius est; si possibile est esse humiditatem que st in potentia ad formam colere prasine ut prasina est licet non ut colera et etiam agens quod formam illam introducit, possibile est in stomacho talem formam generari; sed ita est, ergo etc. Maior apparet quia cuius cause sunt possibiles et ipsum est possibile. Minor declaratur; nam possibile est quod aliquis comedat folia porri et prassium ex quibus generabitur talis humiditas, et cum hoc est possibile quod stomachus sit discrasiatus uersus multam caliditatem, unde poterit formam illam in talem humiditatem inducere, Ad auctoritatem Galieni dicendum quod intelligit de colera prasina ut colera est uel de ea ut est proprie dicta. Eodem modo ad auctoritatem Aueroys est dicendum, et cum arguit: illud membrum, concedatur quod non generare poterit humorem non naturalem proprie dictum nec etiam humorem non naturalem ut humor est, sed non in quantum est non naturalis, quoniam innaturalitas in humore acquiritur non solum ex parte agentis sed etiam loci et passi. Ad aliam: colera prasina etc., concedatur. Ad minorem: illa in stomacho non potest aduri, uerum est ut plurimum, sed aliquando est possibile hoc ut uisum est. Ad rationem in contrarium, cum dicitur si stomachus est, uerum est humiditatem extraneam que non habet formam humidi, sed non illam que habet formam humoris, ut uisum est. Secunda in tres quia Auicenna primo facit quod dictum est, secundo quedam dicta declarat per rationem, tertio ostendit quantam uim habet ratio ipsius. Secunda ibi: calor. Tertia ibi: hec tamen duo Circa secundam partem est dubitatio. Auicenna ponit quod calor agens in humidum denigrat. Sed contra: calor ignis agens in aquam non denigrat nec dealbat. Item dicit quod agens in siccum dealbat. Sed contra: nam calidum agens in pilos corporis eos denigrat, et tamen pilus est siccus ut supra apparuit. Preterea ipse dicit quod frigidum agens in humidum dealbat, sed contra, cum agit in sanguinem denigrat; Item dicit quod calidum agens in siccum denigrat; sed contra: agens il lutum illud dealbat et tamen lutum est siccum. In contrarium omnium est Auicenna. Dicendum est quod calor et frigus possunt sumi tripliciter: uno modo simpliciter et secundum se, et ut sic non dealbant neque denigrant, sed ut sic solum calor calefacit et frigus infrigidat. Alio modo ut sunt instrumenta agentium naturalium, et ut sic calidum aliquando rubificat, ut calidum carnis, aliquando albificat, ut calidum ossis, et hoc non fit nisi quia tale calidum membris illis ut instrumentum comparatur, sed principale operans ibi est uirtus nutritiua que assimilare intendit nutrimentum ipsi nutrito. Alio modo possunt sumi in comparatione ad materias in quas agunt et tunc aut agunt in materiam simplicem, ut in elementa et sic non albificant neque denigrant; aut agunt in materiam commixtam ex humido cum sicco, et tunc dico quod calidum agens in illam a principio eam denigrat, et causa huius est duplex: una est quia calidum a superficie attrahit humidum aquosum rei illius et eo attracto replentur in eo porositates ipsius et illis repletis excluditur aer ab illa re, et cum aer si causa perspicuitatis eius in quo est, ideo etc. Alia est quia calidum ex re illa eleuat ex partibus ipsius siccis fumum quemdam caliginosum tenebrosum qui niger est. Sed calidum in processu accedens in re illa, quia ipsam exacuit eam albificat, et hoc quia calidum non potest attrahere humidum aquosum ad superficiem illius rei propter cuius attractionem excludatur aer a re illa; etiam quia calidum non potest a re illa eleuare fumum caliginosum cum ille iam sit resolutus, quia cum iam resolutum sit humidum uaporosum, multo magis fumus, cum ipse sit subtilior humido uaporoso. Sed frigidum agens in humidum dealbat quia cum frigidum moueat de circumferentiis ad centrum, mouet humidum illius rei ad centrum, unde exterius remanent porositates uacue que replentur aere, et cum aer sit causa perspicuitatis eius in quo est, ideo etc. Etiam quia frigidum ex re illa non est potens eleuare fumum caliginoum nigrum. Sed frigidum agens in siccum denigrat eo quod ipsum maxime est dempsans unde non potest in uacuitatibus ipsius aer intercludi qui est causa perspicuitatis Ad rationes. Ad primam: calor ignis etc. dicendum quod tu loqueris de calido quod agit in rem simplicem, hic autem intelligit de ipso ut agit in rem mixtam. Ad secundam possumus respondere dupliciter: uno modo quod calor agens in pilos eos denigrando non agit in pilos sed magis in materia que est causa generationis ipsorum que aliquam habet humiditatem. Alio modo quod si calor denigret pilum hoc contingit quia attraht ad superficiem ipsius humidum qui est tenuiter mixtum cum eius humido sicco. Ad tertiam: frigidum agens in sanguinem etc. dicendum quod illud contingit per accidens, scilicet quia frigidum est causa corrumpens spiritus existentes in sanguine que erant causa peruietatis ipsius. Ad quartam dicendum quod frigidum pro tanto dealbat lutum quia quia humidum ipsius transmittit ad centrum unde porositates exterius existentes uacue illo humido replentur aere qui postea est causa perspicuitatis in ipso ita quod frigidum tunc agit in humidum. Quod dicitur in tertia parte notum est etc. Auicenna executus est de speciebus sanguinis, fleumatis et etiam colere in parte ista exequitur de speciebus melancolie, et primo premittit quamdam diuisionem ipsius, secundo de membris diuisionis illius exequitur. Secunda ibi: naturalis Circa primam partem est intelligendum quod colera nigra aliquando sumitur nomine generationis, et ut sic dicitur de melancolia naturali et de non naturali, et hoc modo sumitur hic, aliquando sumitur nomine speciei, et ut sic dicitur solum de melancolia non naturali que per adustionem est generata, unde Auicenna infra talem melancoliam uocat coleram nigram. Ita ponit Alyabas primo sermone sue Theorice, capitulo de melancolia. Secundo est intelligendum quod hec diuisio melancolie non est diuisio generis in species quoniam est inuenire aliquam speciem melancolie non natturalis cui non competit natura et essentia melancolie; nam melancolia in sui natura frigida est et sicca; modo est inuenire aliquam speciem melancolie non naturalis que calida est, sed est diuisio analogi in analogata quia melancolia per prius dicitur de melancolia naturali, per posterius autem de non naturali. Tertio est intelligendum quod melancolia non naturalis dici potest superfluitas in comparatione ad melancoliam naturalem, quia, licet melancolia naturalis in comparatione ad sanguinem sit superfluitas sicut alii humores, tamen in se considerata superfuitas non est quoniam multas necessitates et iuuamenta in corpore facit, Unde quoniam melancolia non naturalis nullum iuuamentum in corpore facit dici potest superfluitas in comparatione ad melancoliam naturalem. Secunda in duas quia primo Auicenna exequitur de melancolia naturali, secundo de non naturali ibi: melancolia uero non naturalis. Prima in duas quia primo notificat melamcoliam naturalem ex parte sui diffinitionis, secundo ex parte sui finis. Secunda ibi: que cum Circa primam partem est intelligendum quod Auicenna in notificando melancoliam naturalem, notificat eam ex parte plurium, scilicet ex parte loci; per hoc dicit fex; nam de ratione fecis est petere locum infimum et subsidens, sicut de ratione spume est supernatare; unde sicut colera que est spuma sanguinis illi supernatat, sic etiam melancolia quia est fex sanguinis illi subsidet. Sed aduertendum quod aliquid dicitur subsidere dupliciter: uno modo in actu, alio modo in aptitudine quia aptum est subsidere; modo melancolia actu non subsidet sanguini; nam cum est in uenis est in illo mixta per totum, sed illi subsidet aptitudine quoniam quando sanguis per flebotomiam egreditur uidemus ipsam subsidere quoniam ad illud nata est. Notificat etiam ipsam ex parte finis essentialis per hoc quod dicit: boni sanguinis. Nam finis essentialis melancolie sicut aliorum humorum est nutrire, et quia melancolia non nutrit nisi ut sanguini permiscetur sicut superfluitas fecalis, ideo etc. Sed aduertendum quod Auicenna de nullo humore dixit quod esset superfluitas boni sanguinis, sed solum de melancolia et hoc ideo quod hec est differentia inter melancoliam et alios humores, ut apparebit in sequenti capitulo, quoniam ipsa ab eodem agente sub eadem ratione accepto generatur cum sanguine et per decoctionem temperatam, quod non contingit de aliis humoribus. Notificat etiam ipsam ex parte sui effectus accidentalis per hoc quod dicit: turbulentia. Nam de ratione eius quod est fex alterius est ut admixtum illi reddat ipsum turbidum sicut apparet de ypostasi aque rosate quando cum aqua rosata miscetur. Notificat etiam ipsam ex parte qualitatis per hoc quod dicit: cuius sapor etc. Nam ex hoc habetur quod ipsa est complexionis frigide et sicce. Sed hic est dubitatio. Auicenna ponit quod melancolia est saporis dulcis. Sed contra: nam sapor dulcis attestatur caliditati et humiditati; ergo si melancolia erit saporis dulcis erit calida et humida. Preterea Auicenna statim ponit quod ipsa transmissa a splene ad os stomaci sui acredine euigilat uirtutem appetitiuam, unde secundum ipsum ibi melancolia non est saporis dulcis, sed acris. Ad hoc respondent aliqui quod melancolia est dulcis saporis per admixtionem sanguinis, et cum dicitur quod ipsa est superfluitas sanguinis dicunt quod admixtio sanguinis cum ista pauca est. Sed solutio ista non est uera quoniam Auicenna in ponendo saporem humoris ponit eius saporem ut humor ille et per se acceptus, non sanguini admixtus. Et ideo dico aliter quia, ut dictum est statim, hec est differentia inter melancoliam et alios humores in comparatione ad sanguinem, quoniam melancolia cum sanguine stat usque ad terminum temperate decoctionis, alii autem humores non, sed quidam usque ad terminum superflue decoctionis, ut colera, uel diminute, sicut fleuma, et quando aliquod calidum agit temperatam decoctionem in aliquod humidum., causatur in illo sapor dulcis, ideo pro tanto dulcedo in melancolia causatur. Ulterius, quia materia melancolie est indisposita ad receptionem decoctionis temperate, ideo in melancolia propter indispositionem materie ipsius est in ea ponticitas, ita igitur quod sapor melancolie medius est inter dulcedinem et ponticitatem Ad rationes. Ad primam: sapor etc. uerum est cum superat, modo sapor dulcis in melancolia non superat, sed magis ponticus. Ad secundam dicendum quod melancolia illa que sic a splene ad os stomachi transmittitur amplius naturalis non est simpliciter quoniam ab ipsa totum unctuosum et delectabile quod erat in ea desiccatum est a splene, unde amplius nutrire non posset. Uerum est tamen quod ipsa naturalis potest dici in comparatione ad species melancolie que per adustionem generantur Secunda in duas quia primo Auicenna melancoliam naturalem diuidit in sua partes, secundo illarum duarum partium fines ostendit. Secunda ibi: pars autem. E hec in duas quia primo ponit partes unius, secundo alterius. Secunda ibi: et pars eius Circa primam partem est intelligendum quod quia forma nostri corporis erat una per unam animam, oportuit etiam quod materia nostri corporis esset una et talis est sanguis, ut in ipso sunt omnes humores in potentia. Attamen quia partes nostri corporis diuersificabantur per accidens, quia quedam magis crosse, quedam minus oportuit etiam materiam illam diuersificari pene maiorem crossiciem uel minorem, et id contingit per admixionem aliorum humorum cum sanguine, sicut colere et melancolie. Secundo est intelligendum quia tria sunt que impediunt sanguinem a perfecta nutricatione. Unum est eius flexibilitas. Nam licet illa fuisset necessaria sanguini ut posset ad membra peruenire et illis delegari, tamen ad hoc quod posset sanguis membris apponi et uniri, indiguit quodam quod eius fluxibilitatm constringeret ut fixionem acquireret, et illud est melancolia. Aliud est illius subtilitas: nam per Galienum in sexto De accidenti et morbo nutricatio fit per inuiscationem nutrientis cum nutrito; melius inuiscatur sanguis spissus cum membro spisso quam quando est subtilis; modo per melancoliam sanguis inspissatur. Aliud est dulcedo ipsius; namque licet sapor dulcis delectabilis sit, tamen aliquando fit delectabilis quando ei admiscetur sapor ponticus uel etiam amarus, et ideo quando melancolia sanguini admiscetur redditur melancolia delectabilior alicui membro sicut ossis et similibus eo quod ipsa pontica est et in hoc melancolia sanguinem miscetur scrips. et del. confortat. Etiam in alio quoniam melancolia quando sanguini est admixta excitat sui ponticitate appetitum in membris unde membra magis attrahunt ad se sanguinem. Secunda in duas, qua primo premittit quamdam diuisionm exequendo de uno membro diuisionis, secundo exequitur de alio. Secunda ibi: utilitas. Circa primam partem est intelligendum quod necessarium fuit melancoliam a sanguine separari. Nam ipsa mixta cum sanguinem impedit actum qui facit ad esse quoniam prohibet sanguinem ad membra delegari remittendo superflue eius subtilitatem, etiam quia reddit sanguinem indelectabilem propter ipsum quia tunc facit ipsum multum partecipatiuum ponticitatis. Impedit etiam actus qui facit ad bene esse quoniam corpus in colore fedum reddit sicut apparet in yttericia, lepra, morfea et similibus. Secundo est intelligendum quod in maiori quantitate nutrit melancolia splenem quam colera cistim fellis eo quod melancolia sui sapore corpori est conuenientior quam colera cum illa sit omnino saporis amari Circa tertiam partem est primo intelligendum quod mulgere est aliquid ab aliquo cum uiolntia extrahere, unde quia stomachus a splen attrahit melancoliam cum quadam uiolentia, quia tempore inanitionis ipsius ideo dicitur melancolia ad illum perfluere mungendo. Attrahit autem tunc illam stomachus propter duo, scilicet propter se ut confortetur quoniam stomachus in fame ualde accenditur secundum Galienum in quarto De accidenti, nam melancolia illa inspissans est uillos stomachi; etiam propter totum, ut euigiletur uirtus appetitiua stomaci que attrahendo pro se attrahat etiam pro toto corpore. Secundo est intelligendum quod causa quare illud quod est saporis acris et pontici causat appetitum in aliquo est duplex: una est quia tale excitat humiditatem eius in quo est, unde in illo indigentiam humiditatis ponit, et quia appetitus fit per indigentiam, ideo etc.; est quia illud ponit in membro indigentiam saporis dulcis, unde mouetur membrum ad illud appetendum, et quia omne nutriens est dulce, ideo etc. Sapor autem acutus et amarus hoc non faciunt quoniam illi perfici non possunt per saporem dulcem cum iam transiuerint decoctionem qua ille generatur Secunda pars diuiditur in duas quia Auicenna primo facit quod dictum est, secundo comparat melancoliam que transmittitur ad splenem colere quem transmittitur ad cistim fellis. Secunda ibi: debes Deinde cum dicit: melancolia uero., in parte ista Auicenna exequitur de melancolia non naturali, et primo notificat eam per sui essentiam et naturam, secundo per sui speciem. Secunda ibi: melancolia autem. Prima in duas quia primo facit quod dictum est, secundo quoddam dictum declarat. Secunda ibi: et neque habuerit. Circa primam partem est intelligendum quod inter duas separationes quas ponit Auicenna est duplex differentia: una ex parte agentis quia prima fit a calido naturali, nam ab eodem generatur aliquid et separantur ab ipso eius superfluitates, sed secunda fit a calido uiolento adurente; alia est ex parte materie quia prima separatio separat quod non est uere mixtum, secunda autem quod est uere mixtum. Circa secundam partem est intelligendum quod inter humores solus sanguis habuit ypostasiuam superfluitatem. Et causa huius est quia secundum Galienum in secundo De uirtutibus et Aristotelem quarto Methaurorum in omni decoctione separantur superfluitates; cuius ergo est decoctio illius est superfluitatum separatio Sed est dubitatio: ipse ponit quod oleum non habet fecem. Sed contra: ymmo quia amurcam Dicendum quod non habet illam secundum naturam sed preter naturam propter eius inueterationem et ipsius putrefactionem; unde bene etiam fleuma cum putrefit habet fecem Deinde cum dicit: melancolia, in parte ista Auicenna notificat melancoliam non naturalem, et primo ponit ipsius species eas notificando et enumerando, secundo eas concludit, tertio eas comparat adinuicem. Secunda ibi: male igitur. Tertia ibi: melancolia. Prima in quattuor sicut quattuor sunt ille species. Partes patent. Circa primam partem est intelligendum quod non debet intelligi quod talis melancolia sit simpliciter cinis, quoniam tunc non esset humor, cum ipse humor sit corpus humidum et liquidum, sed fit hoc modo ista melancolia: nam contingit aduri a calido extraneo, et partes ille aduste colere admiscentur cum partibus humidis colere, et si aduste superant humidas, tunc generatur quedam species melancolie non naturalis, si e conuerso, generatur quedam specie colere non naturalis, et sic intelligere debemus de modo generationis aliarum. Secundo est intelligendum quod sicut ponit Alyabbas, primo sue Theorice, capitulo de melancolia, hec species melancolie non naturalis peior est quia ex parte agentis, quia a calido adurente generatur, et ex parte materie quia ex colera generatur que inter omnes humores est peior. Quod dicit in secunda parte et tertia satis notum est. Sed in quarta parte est sciendum quod causa quare hec melancolia ebullit super terram est talis secundum quosdam, quoniam melancolia illa quasdam habet partes subtiles que in terra ingrediuntur et postea a terra egredientes quia petunt moueri sursum, obuiant partibus crossis, unde ex hoc accidit ebullitio. Sed causa ista non est uera, quoniam tunc sequeretur quod omne humidum subtile proiectum super terram ebulliret, et tamen hoc est falsum ymmo oportet cum hoc quod tale sit calidum et acutum, unde si acetum non sit uehementer calidum et acutum non ebullit proiectum super terram. Sed causa est ista: nam in tali melancolia est quoddam calidum forte, unde cum illa super terram proicitur calidum illud sursum trahit a se humidum illius et attrahendo humidum attrahit etiam a se siccum et per hoc accidit illam ebullire ab calido illo forti. Sed hic est triplex dubitatio. Una est utrum melancolia non naturalis generata ex melancolia naturali sit solum saporis acris, non autem illa que ex aliis humoribus generatur. Et uidetur quod sic quoniam Alyabbas primo sermone sue Theorice, capitulo de melancolia dicit quod melancolia generata ex colera est acris et ebulit super terram. Preterea etiam Galienus quarta particula illo Aforismi: egritudinibus cuiuscumque ponit quod talis melancolia sit saporis acris. In contrarium est Auicenna qui ponit solum illam esse acrem que a melancolia naturali generatur. Dicendum quod omnes species iste melancolie non naturalis sunt saporis acetosi, quoniam talis sapor causatur a calido diminuto, scilicet naturali; modo calidum naturale in talibus diminutum est, ideo etc. Sed aduertendum quod quia solum in hac specie ultima sapor acris est super alios sapores, in aliis autem non, sed in quadam sapor amarus, in quadam dulcis, in qudam salsus, ideo Auicenna dixit de hac specie ultima esse acrem in sapore, de aliis autem non. Per hoc apparet solutio de se ad auctoritates. Secundo est dubitatio utrum ex melancolia naturali quando aduritur possit fieri melancolia non naturalis. Et uidetur quod non quoniam sic contingit in melancolia sicut in aliis humoribus; modo nos uidemus in aliis quod ex colera naturali cum aduritur non fit colera non naturalis, sed melancolia; ideo etc. Dicendum quod hec est differentia inter melancoliam et alios humores quoniam alii humores, cum aduruntur et incinerantur fit ex eis melancolia quando partes aduste superant et hoc ideo quia incineratio humorum non est aliud quam melancolia; sed melancolia ipsa quando incineratur in humorem alium transire non potest genere differentem, cum incineratio cuiulibet humoris sit nichil aliud quam melancolia Tertio est dubitatio utrum quando humores aduruntur conuertantur in humorem differentem. Et uidetur quod non quia simile uidetur de putrefactione humorum et eorum adustionem eo quod idem est terminus putrefactionis et adustionis, scilicet incineratio secundum Aristotelem quarto Methaurorum. Modo quando humores putrefiunt non conuertuntur in humorem differentem; nam sanguis putrefactus dicitur sanguis et colera putrefacta dicitur colera, ideo etc. In contrarium est Auicenna qui ponit humores per adustionem transire in melancoliam; modo melancolia ab aliis specie est differens. Ad hoc dicendum est quod humores quando aduruntur ita quod partes aduste superant partes alias, tunc ipsi conuertuntur in humorem specie differentem, quia in melancoliam; sed si partes alie adustas superent hoc non contingit, sed tunc ut sic ex colera naturali fit colera non naturalis, et sic etiam de fleumate et sanguine. Ad rationem: simile uidetur etc., concedatur. Ad minorem dicendum quod putrefactio quando ultimata est bene conuertitur tunc humor sic putrefactus in humorem specie differentem, unde sanguis quando ultimo putrefactus est amplius non est sanguis, et sic de aliis humoribus quando ultime putrefiunt etc. Postquam Auicenna executus est de speciebus melancolie non naturalis in parte ista illas epilogat. Circa quam partem est intelligendum quia ratio quare iste tres species melancolie non naturalis, scilicet illa que fit ex colera cum aduritur, et ex melancolia naturali crossa cum aduritur et etiam ex subtili cum aduritur sunt aliis peiores est duplex: una est quia calor adurens agens in materiam siccam magis in illam inducit effectum adustionis; fleuma autem est sanguis sunt humida in potentia, in illis minus inducit effectum adustionis, et quia species melancolie non naturalis ex talibus humoribus per adustionem factam a caliditate generantur ideo etc. Secunda ratio est quia illud qui minus habet de calore naturali plus habet de calore extraneo; sed colere et melancolia ex qua iste species melancolie non naturalis generantur minus habent de calore naturali, ideo plus habent de extraneo et per consequens species ex ipsis generate. Maior nota est. Minor declaratur: nam colera potius generatur a calido ut calidum quam naturale, unde ipsa superfluam decoctionem est habens; melancolia autem si in eam calor naturalis agat, numquam potest decoctionem illius que temperata est recipere. Deinde cum dicit: melancolia, in parte ista Auicenna comparat specie melancolie non naturalis adinuicem. Circa quam oportet intelligere primo quoddam quod ponit Halyabas in primo sermone sue Theorice, primo capitulo de humoribus et est quod duplex ets ordo humorum: unus est ordo generationis ipsorum et est talis quod inter humores primo generatur fleuma, postea sanguis, deinde colera, postea melancolia, et hoc est uerum referendo ad unam partem materie in qua aliquis humor, scilicet fleumaticus, generatur, non referendo ad totam materiam chilosam ex qua humores generantur quoniam ut sic generatio humorum non est successiua sed simultanea, et sic ordo iste generationis humorum est possibilis sicut reditus eorum est impossibilis; nam ex melancolia colera fieri non potest neque ex colera sanguis neque ex sanguine fleuma. Alius est ordo perfectionis humorum et ut sic ille est prior qui facit plura iuuamenta et necessitates in corpore, et talis est sanguis; post ipsum est fleuma quoniam in sanguinem conuerti potest, post fleuma est melancolia et non colera quoniam plura membra nutrit melancolia quam colera quia omnia solida membra, etiam plura facit iuuamenta ut apparuit supra; sed post melancoliam est colera que pauciora facit iuuamenta cum sit saporis magis orribilis respectu corporis quam melancolia. Secundo est intelligendum quod ex dictis Auicenne possumus accipere quod plures sunt species melancolie quam aliorum humorum, quoniam melancolia ex omnibus humoribus fieri potest cum aduruntur, non tamen e conuerso, unde ex melancolia colera fieri non potest, et protanto uidemus dispositiones corporum magis diuersificari ex parte melancolie quam colere et aliorum humorum. Deinde cum dicit: inquit, postquam Auicenna ostendit quot et que sunt species humorum, in parte ista remouet quosdam errores circa humores, et primo facit hoc, secundo excusat se a remotione quorumdam errorum. Secunda ibi: adhuc quidem. Prima in tres sicut tres errores remouet. Secunda ibi: sunt autem quidam. Tertia ibi: et sunt quidam. Prima in duas quia primo proponit quod intendit, secundo illud probat. Secunda ibi: si enim, et hec in duas sicut per duas rationes illud probat. Secunda ibi: ipsum quorum. In prima parte Auicenna intendit talem rationem: si solum humor naturalis et nutriens esset sanguis, tunc omnia membra similia essent in complexione et substantia; sed consequens est falsum, ut declarat Auicenna in littera; ergo etc. Consequentia declaratur quia cum membra non diuersificentur ex parte agentis, cum calor radicalis eorum et influens sit unus, neque ex parte forme quia habent animam unam, tunc si differentiam non haberent ex parte materie ipsa unius essent complexionis et substantie. Sed debetis scire quod ratio ista non ualet ex parte nutricationis membrorum nisi illam referamus ad ipsorum generationem, quia diceret aliquis: licet solus sanguis nutriret, adhuc membra essent diuersa in complexione et substantia. Probatio quia quando aliqua agentia diuersa agunt in unam materiam possunt in illam introducere diuersas formas et ideo quantumcumque sanguis solum nutriet adhuc quia membra diuersa sunt possent agendo in illum diuersas formas introducere et sic non esset propterea necessarium membra similia esse in complexione et substantia, et pro tanto oportet istam rationem referre ad membrorum generationem sicut etiam ipsam refert Galienus in secundo Elementorum quoniam sicut est in membrorum generatione sic est in eorum nutricatione eo quod nutricatio est quedam generatio coniuncta secundum Aristotelem in primo De generatione et corruptione et Galienum primo De uirtutibus; sed membra generantur ex una materia in actu que plura habet in potentia et ideo etiam ex tali materia nutrientur. Et sic ex hoc arguitur quod solum humor qui est sanguis membra nutrire non potest nisi etiam ut alii humores sunt in ipso in potentia; nam cum membra corporis non haberent diuersitatem ex parte agentis neque forme oportuit ipsa diuersitatem habere ex parte materie. Potest tamen contra hoc argui sumendo rationem Aueroys quam ponit in secundo Colliget que est huic opposita. Dicit sic: ex eadem materia fit generatio et nutricatio; sed membra nostra generantur ex solo sanguine et non ex aliis humoribus quia tunc oporteret omnes humores in prima generatione ire ad matricem, quod est falsum; ideo etc. Sed ista ratio non concludit quoniam medici possent dicere quod etiam in principio generationis omnes humores uadunt ad matricem et non solum sanguis. In secunda parte intendit talem rationem: si est inuenire alios humores admixtos sanguini, oportet etiam dicere alios humores nutrire et non solum sanguis; sed ita est ut ponit Auicenna in littera; ideo etc. Sed contra hanc rationem posset aliquis arguere sicut arguit Aueroys in secundo sui Colliget. Dicit enim ibi quod non est necessarium quod quotiens aliquid in aliqua resoluitur quod illa sint elementa et partes illius, quia uinum in acetum. resoluitur et corpus uiuum in cadauer, et tamen illa non sunt talium partes, et ideo si sanguis in humores alios resoluatur non est propterea dicere quod ipsi sint partes nec etiam elementa illius. Iuxta quod est intelligendum quod Auicenna ex sua ratione non uult habere nisi alterum illorum duorum; uel quod in sanguine sint alii humores in potentia uel quod humores sint omnes simul actu distincti cum sanguine. Saltem ex ratione Auicenne possumus habere primum licet manifestius secundum; nam quotiens aliquid resoluitur in aliud oportet quod tale sit in illo saltem in potentia, quia da quod non sit in illo in potentia, numquam illud in tale resoluitur; unde quia uinum in acetum conuertitur hoc non est nisi quia acetum erat prius in uino in potentia corruptiua, et eodem modo cadauer in corpore uiuo. Cum igitur sanguis in humores alios resoluatur oportet dicere quod illi in potentia sint in sanguine et non oportet quod propterea sint elementa sanguinis, quoniam sic sanguis in humores resoluitur sicut lac in substantiam butirrosam, casealem et serosam; modo non dicitur quod ille tres substantie sint elementa lactis, quia tunc sequeretur quod prius oporteret illa generari et postea lac; modo hoc est falsum cum ille simul cum lacte generentur, et ideo etiam non oportebit quod humores illi sint propterea elementa sanguinis. Secundo est intelligendum quod quidam ualens ex hoc uidetur accipere ex ratione Auicenne quod sanguis nichil esset in corpore, sed ex tribus humoribus constituebatur forma una que sanguis uocatur ex quo sanguis solum per distillationem conuertitur in fleuma, coleram et melancoliam et nulla pars in sanguinem conuertitur, Sed quod dicit iste expresse est contra intentionem omnium auctorum et etiam contra ueritatem. Probatio: nam, ut apparuit supra, fleuma nullius saporis est, et si sit est parum dulcedinis habens; colera autem est acuti saporis et melancolia stipstici; modo cum nichil nutriat nisi sit dulce non poterunt humores alii nutrire nisi dulcedinem habeant; illam autem acquirunt quia sanguis eis permiscetur, propter quod oportet necessario ponere in corpore quartum humorem qui est sanguis. Et ratio huius non ualet quia, ut apparuit supra, quando sanguis aduritur subtile ipsius conuertitur in coleram et spissum in melancoliam et quia quando in alembico ponitur ut distilletur comburitur ab igne, conuertitur suum subtile in coleram et trahitur uersus illam et spissum in melancoliam et pro tanto contingit tunc sanguinem conuerti solum in humores alios et non in partem aliquam que sit sanguis. Sed est dubitatio. Auicenna ponit quod in sanguine est aquositas que a natura per urinam expellitur. Sed tu dices: hoc non uidetur uerum quia expulsio est uoluntaria cuius transmissio est naturalis; sed transmissio aquositatis cum sanguine per uenas est naturalis quia propter penetrationem sanguinis in membra; ideo etc. Item, natura numquam expellit de membro nobili ad ignobile, et cum uene respectu epatis sint ignobiles, numquam natura aliquid expellet de uenis ad epar, et cum aquositas expellatur cum urina quia transmittitur de uenis ad epar et ex epate ad renes et uesicam; ideo etc. In contrarium est Auicenna. Dicendum est sicut dicit Auicenna, et ratio huius est ista quia quotiens aliquid iuuamentum suum in corpore perfecit amplius illud est superfluitas expulsione egens; cum igitur aquositas sanguini admixta suum iuuamentum perfecit debet ut superfluitas expelli, et quia natura semper expellit per conuenientia loca et locus magis conueniens ad illius expulsionem sit epar et renes et uesica; ideo etc Ad rationes. Ad primam: illius expulsio etc.dicendum quod aliquid dicitur uiolentum dupliciter sicut et naturale; modo aliquid est naturale ex parte finis quia iuuamentum in corpore facit, alio modo ex parte agentis quia fit ab agente naturali. Ita etiam dicitur aliquid uiolentum dupliciter: uno modo ex parte agentis quai non fit ab agente naturali, alio modo ex parte finis quia nullum iuuamentum in corpore facit. Modo illud cuius transmissio est naturalis ex parte agentis sed non finis, cum ipsum perfecit, potest dici eius expulsio innaturalis ex parte finis, et sic cum transmissio aquositatis cum sanguine cum perfecit suum iuuamentum non sit naturalis ex parte finis, potest dici eius expulsio innaturalis. Uerum est tamen quod eius expulsio ex parte agentis naturalis dici potest cum fiat a uirtute corporis expulsiua in corporibus perfectis oportuit esse talem uirtutem. Ad secundam: nam etc., uerum est ita quod illud contrahat moram in membro nobili; modo licet aquositas per epar transeat, in illo tamen moram non contrahit. Hec tamen pars diuiditur in duas quia Auicenna primo facit quod dictum est, secundo remouet quamdam dubitationem. Secunda ibi: aquositas. Sed circa hanc secundam partem est dubitatio utrum aquositas sit semper admixta sanguini. Et uidetur quod sic, quia illud semper est admixtus sanguini quod ex illo resoluitur cum distillatur; sed aquositas est huiusmodi ut apparuit statim, ergo etc. Item, illud sempere est admixtum sanguini quod semper illi prestat iuuamentum; sed aquositas est huiusmodi quia ei prestat subtiliationem et penetrationem; ideo etc. In contrarium arguitur quod illud non semper est admixtum sanguini quod impedit actionem membrorum in sanguine; sed aquositas est huiusmodi; ergo etc. Maior nota est. Minor declaratur, nam aquositas mixta sanguini prohibet membra ex illo nutriri cum prohibeat inuiscationem sanguinis cum membris, eum superflue subtiliando. Nam ad nutricationem requiritur inuiscatio nutrientis cum nutrito secundum Galienum in sexto De accidenti et morbo. Iuxta quod est intelligendum quod questio ista potest duo querere: unum utrum aquositas semper in corpore generetur. Et dico quod sic, quod declaratur ex parte materie et etiam finis. Ex parte materie quoniam in cibis ex quibus generatur sanguis est aquositas quedam madefaciens; nam in omni materia mixta oportuit esse quamdam humiditatem madefacientem et irrorantem humidum radicale et continuatiuum partium illius materie, et propterea uidemus quod in omni re mixta cum distillatur egreditur humiditas quedam uaporosa insipida. Ex parte finis quia talis fuit necessaria ut posset sanguis penetrare per uenas capillares que sunt in concauo epatis et etiam in gibbo, ut dicetur in sequenti capitulo. Potest querere secundo utrum aquositas semper sit admixta sanguini, et dico quod non quoniam semper est ei admixta dum illi prestat iuuamentum; modo solum illi prestat iuuamentum cum ipse est in epate, non autem postquam ad alia membra delegatur, quare etc. Et ideo uidemus in corpore bene temperato utente bono regimine cum fleumate non esse aquositatem mixtam sanguini ipsius. In aliis corporibus sic, et malo regimine utentibus. Ad rationes. Ad primam: illud etc. concedatur. Ad minorem: uerum est, aquositas madefactiua que est in sanguine rorans humiditatem continuantem partes ipsius, sed non aquositas urinalis de qua loquimur. Ad secundam: illud etc. concedatur. Ad minorem, falsum est: nam non prestat illi iuuamentum nisi ut est in epate, et tunc est bene illi permixta. Deinde cum dicit: sunt autem, in parte ista remouet alium errorem. Sed hic est dubitatio. Auicenna ponit quod fortitudo uirtutis non sequitur multitudinem. Sed contra, quia in maiori quanto maior est uirtus, et ideo ubi plus erit de sanguine ibi erit uirtus fortior. Item, Galienus in nono De ingenio ponit quod corpora humida sinocham habent sine putredine eo quod sunt fortis uirtutis, unde Galienus docet ipsa flebothomare usque ad sincopim; sed talia corpora habent sanguinis multitudinem; ideo etc. Item, ubi plus est de sanguine ibi est plus de calore naturali et spiritu quia sanguis est illorum materia; sed ubi est de calore et spiritu plus, ibi fortior est uirtus; ideo etc. In contrarium est Auicenna. Iuxta quod est intelligendum quod duplex est fortitudo uirtutis: una est per priuationem permutantis in presentia et etiam in preterito, non tamen per priuationem eius quod aptum est permutare in futuro, alia est per priuationem permutantis in presenti et in preterito et eius quod est aptum permutare in futuro, et hec est maior fortitudo quam sit. Modo prima fortitudo fit a sanguine multitudine; nam talis multitudo in posterum uirtutem prosternet eam aggrauando et calorem suffocando; sed secunda fit a debita sanguinis quantitate, cum omne corpus naturale habeat determinatam quantitatem ad maximum et etiam ad minimum. Modo Auicenna hic intelligit de secunda fortitudine uirtutis Ad rationes. Ad primam: in maiori quanto etc., uerum est maior uirtus secundum se, sed non in relatione ad operationes. Uel aliter, in maiori quanto maior uirtus, uerum est in eo quod non est determinate quantitatis, ude quia ignis non est detrminate quantitatis, ideo in maiori igne est maior uirtus ignis. Sed hoc non est uerum in eo quod est quantitatis determinate; modo sanguis determinate quantitatis est in relatione ad corpus. Ad secundam dicendum quod habentes fe sinocham bene habent fortitudinem uirtutis primam sed non secundam. Ad tertiam: ubi est plus de sanguine ibi est de calore et spiritu plus, uerum est sumendo illa secundum se, sed non in realatione ad operationes, quoniam in relatione ad illas egent quantitate determinata; sic et qualitate Deinde cum dicit: et sunt, in parte ista Auicenna remouet tertium errorem, Circ quam est intelligendum quod ex dictis Auicenna possumus accipere quod duplex est proportio humorum: una est ipsorum adinuicem, alia est ipsorum in relatione ad corpus, et utraque scilicet proportione indiget sanitas in conseruatione. Et ex hiis que dicta sunt ptest apparere solutio illius questionis in qua queritur de quo humore sit plus in corpore, quia plus sanguinis est in corpore, cum magis sit necessarius, post ipsum est magis de fleumate, post illud plus de melancolia, post illam de colera plus Deinde cum dicit: adhuc, in parte ista excusat se a remotione quorumdam aliorum errorum emergentium circa humores. Et planum est. Et uidetur quod sic quia solus humor ille nutrit cuius solius finis est nutrire; sed solius sanguinis finis est nutrire; ergo etc. Maior apparet quia finis necessitat ea que ad finem. Minor declaratur auctoritate Aristotelis in secundo De partibus animalium et in libro De ystoriis animalium. Item, solum dulce nutrit secundum Aristotelem De sensu et sensato et Galienum in secundo De uirtutibus naturalibus; sed solus sanguis est dulcis; ideo etc. Item illi humores non nutriunt qui mixti cum sanguine sanguinem afficiunt et sunt etiam causa egritudinis; sed alii humores a sanguine sunt huiusmodi; ideo et. Maior nota est. Minor declaratur. Nam si fleuma sanguini misceatur ipsum inficit et alterat uersus frigiditatem et sic de aliis. Etiam mixti cum sanguine sunt causa egritudinis quia illius mixtio cum sanguine est causa egritudinis cuius separatio a sanguine et euacuatio a corpore est causa sanitatis; sed separatio aliorum humorum a corpore et ipsorum euacuatio ad exterius est huiusmodi; ergo etc. In contrarium est Auicenna hic et Galienus secundo Elementorum Ad euidentiam istius questionis oportet intelligere primo quod sanguis potest sumi tripliciter: uno modo pro sanguine puro actu distincto ab aliis humoribus, alio modo pro massa sanguinea in qua sunt quattuor humores actu distincti; hiis duobus modis ponit Aly in commento Tegni in capitulo de signis epatis posse sumi sanguinem; alio modo sumitur sanguis pro humore uno in actu in quo sunt humores alii in potentia et hoc tertio modo ponit Galienus in secundo Elementorum, sanguinem posse accipi Modo si sanguis sumatur supposito quod sit in corpore purus, licet Galienus ponat secundo Pronosticorum et Yppocrates in libro etiam in libro De humana natura quod humor purus non potest in corpore reperiri, dico quod potest nutrire ipsa nutrificata quoniam est conuenientis substantie in comparatione ad illa quia medius est inter subtilitatem et grossitiem; etiam est conuenientis qualitatis quia est saporis dulcis in comparatione ad illa Dico tamen quod commixtus aliis humoribus melius nutrit. Et casusa huius est duplex: una est, nam membra ipsa in complexione sunt diuersa et ideo omnibus unum nutrimentum non esset delectabile, sed uni aliquod nutrimentum est magis delectabile, sicut sanguis admixtus melancolie ipsi ossi, et aliquod alicui alteri sicut alicui membro molli sanguis admixtus colere. Alia est quia membra erant in substantia diuersa quia unum crossum, aliud subtile, unum durum et alterum molle, et ideo necessarium fuit ut nutrimentum respectu unius membri esset crossum et respectu alterius subtile; modo hoc habuit sanguis qui est nutrimentum membrorum per admixtionem aliorum humorum. Sed si sanguis sumatur secundo modo et etiam tertio potest etiam nutrire sicut ponit Galienus secundo Elementorum, et dicit ibi quod opinio que ponit unum existentem in actu habentem tamen alios humores in potentia nutrire membra est satis probabilis, sed opinio que hoc ponit sumendo sangunem pro massa sanguinea est magis. uera. Et hanc tenuit etiam Auicenna sicut eam tenuit Galienus. Sed oppinio prima omnino fuit Aristotelis que satis fuit uera et potest confirmari hiis rationibus: quibus forma est una, hiis materia est una; sed membris omnibus est forma una; ideo etc. Maior propositio apparet quoniam forma proportionatur materie et e conuerso. Minor declaratur; nam talis forma una est quia anima est una que in corde principaliter recipitur, in aliis autem membris recipitur participatiue, unde membra uocantur membra adnata cordi secundum Aristotelem in De morte et uita. Item, cuius agens est unum et materia una, illud est unum in actu et formaliter; sed eius quod nutrit membra est unum agens et etiam una materia; ideo etc. Maior est nota. Minor declaratur. Nam agens illius est cor siue epar et illud unum est, et materia eius est chilus, et iste etiam est unus. Sed primam rationem solueret aliquis sic: cum dicitur quibus etc. concedatur; ad minorem membris est forma una, uerum est; ergo materia una, sed talis non est humor, scilicet sanguineus habens in se omnes humores in potentia, sed est humiditas facta ex quattuor humoribus que est in extremitate uenarum capillarium ipsorum membrorum. Sed istud non est uerum. Nam humiditas illa non potest esse materia membrorum propter duo: unum est quod humiditas illa una non est sed est diuersa secundum diuersitatem alterationis factam in ipsa a membris in que debet conuerti, unde dicebatur supra quod hec humiditas iam acquisiuit aliquod de dispositioninus forme membrorum. Secundo quoniam oportet materiam preexistere ei cuius est materia, sicut ligna preexistunt naui; modo materia illa non preexistit membris, sed membra ipsam faciunt; ergo oportet ponere aliam materiam que illis preexistat, et talis est materia humoralis. Secundam etiam rationem posset aliquis sic soluere: cum dicitur cuius agens etc., concedatur; sed eius ex quo membra nutriuntur est agens unum, uerum est, et etiam una materia, uerum est, quia chilus. Modo dicet aliquis: possibile est quod chilus sit unum in actu, tamen in potentia habebit in se quattuor humores, unde quando ad epar perueniet poterunt ex ipso quattuor humores distincti generari. Sed illud non est uerum quoniam quando aliquod agens agit in aliquam unam materiam non intendit nisi unam formam introducere quia passum sibi assimilare intendit; si ergo plures forme fiant ex indispositione materie, ille sunt fortuite et casuales. Epar igitur agens in chilum solum intendit formam sanguinis inducere; si igitur forme aliorum humorum introducantur ex indispositione partium chili, ille erunt fortuite et casuales, et sic per consequens superfluitates. Potest etiam adduci tertia ratio ad probandam opinionem Aristotelis quia si ex diuersis cibariis in stomacho fit una forma in actu, multo magis ex chilo perueniente ad epar; sed ita est; ideo etc. Maior apparet quia maior eterogeneitas est in illis cibariis quam in chilo. Minor est de se nota. Sed tu dices: ponendo istam opinionem Aristotelis numquam poterimus saluare quod aliqua febris possit fieri fleumatica ex fleumate solo putrefacto in uenis, et etiam febris causata ex colera sola putrefacta ibi, et sic de aliis. Dicendum dato quod humor in uenis sit unus in actu habens in se alios in potentiaadhuc poterunt tales febres fieri hoc modo; nam quando sanguis superflue incrossatur tunc natura purificando sanguinem separat ab ipso partem crossam que est in eo, non quod pars illa uadat ad extra uenas, ymmo bene remanet in uenis, tamen a sanguine separata; modo quia pars illa a a sanguine separata derelinquitur a regimine nature, putrefit et putrefacta accenditur ex ipsa febris uel fleumatica uel melancolica secundum quod materia crossa est diuersa. Etiam quando sanguis superflue est subtilis natura illum purificando separat ab ipso partem subtilem et illa separata, quia a nature regiine derelicta, putrefit et ex eius putrefactione accenditur febris. Ita possumus hoc saluare, et satis conuenienter opinionem Aristotelis in hoc. Oppinio etiam medicorum que ponit sanguinem nutrire ut sumptum est pro massa aggregata ex omnibus quattuor humoribus distincti actu potest etiam saluari et forsan melius quam oppinio Aristotelis. Nam illud uidetur esse materia nutrimenti membrorum per quod membra melius nutriuntur; modo membra melius nutriuntur ex sanguine accepto pro massa in qua omnes humores aggregantur quam ex eo ut sunt in ipso humores in potentia; ideo etc. Maior nota est. Minor declaratur. Nam quia membra diuersa erant in complexionibus, licet essent unum in forma substantiali, eguerunt nutrimento diuerso, et pro tanto necessarium fuit humores alios sanguini admisceri ut ipse diuersitatem acquireret, et quia melius ei admiscentur ut sunt actu ab eo separati quam ut in ipso in potentia; ideo etc. Difficilius est enim aliquid separare ab aliquo cum est in illo in potentia quam quando est cum illo in actu simul, et humores sanguini melius cuniungebantur prius ab eo separati; ideo etc. Item, illud dicitur esse materia nutrimenti membrorum secundum medicos per quod melius saluantur accidentia sensata; sed ponendo sanguinem sumptum pro massa nutrire saluantur melius accidentia sensata quam ponendo ipsum nutrire ut habet humores in potentia; ideo etc. Etiam melius saluatur quod fiat febris fleumatica ex fleumate tantum putrefacto in uenis et sic de aliis. Item quando aliquid est in aliquo in potentia si separatur ab illo statim corrumpitur sicut apparet in lacte quando separatur ab eo serum; si igitur sanguis haberet humores alios in potentia, tunc ipsis ab eo separatis statim fieret corruptio sanguinis, et cum nutricatio non fiat ex corrupto sed ex saluato, ideo etc, Tunc medici sic respondent ad rationes que confirmabant opinionem Aristotelis. Quando dicitur primo quibus est forma etc. concedatur eo modo quo illis est forma et quia membris est forma una communis substantialis, plures autem forme accidentales, ideo materia fuit eis communis, ut sanguis, tamen illa diuersificari oportuit propter formas proprias membrorum, er illud fit per admistionem aliorum humorum qui actualiter in sanguine existunt. Et hoc ponunt medici. Ad secundam: cuius est agens unum etc., concedatur. Ad minorem: eius quod nutrit membra est materia una sicut chilus, uerum est, tamen chilus ille est unum in actu, plures tamen in potentia, unde ex ipso multa in actu generari possunt. Et cum dicitur quod agens est unum semper, uerum est, tamen quia membra in complexione diuersificantur, et epar habebat generare materiam nutrimentalem membrorum, oportuit quod non solum generaret materiam communem que est sanguis, sed etiam materiam propriam que fit per admixtionem aliorum humorum cum sanguine. Et cum dicitur quod agens unum in aliquam unam materiam solum intendit introducere unam formam, uerum est ex se, tamen ex finis necessitate plures generat, sicut agens unum propter finem facit aliqua ligna tortuosa, aliqua recta. Et ideo epar necessitatum propter finem diuersorum membrorum qui est nutricatio oportuit ipsum ratione illius plures formas introducere. Uel possemus dicere quod humores quattuor specie non differant; nam licet humor naturalis et non naturalis specie differant, humores tamen naturales adinuicem specie non differunt. Ad aliam cum dicitur: si ex diuersis cibariis potest etc. concedatur, nam sine dubio epar ex chilo posset formam generare unam, tamen fine necessitatum non est unam sed plures formas generans. Que autem sit solutio rationum quam dant ponentes opinionem Aristotelis, ad rationes quam ponunt medici apparuit supra. Una tamen ratio remansit que soluta non fuit: cum dicitur: quod est in potentia in aliquo quando separatur corrumpitur, uerum est; modo colera quando a sanguine separatur ut membrum nutriat non separatur sola, sed sanguini admixta et ideo non propterea oportet ipsam corrumpi. Uel dicendum quod bene corrumperetur si separata a sanguine uel ab aliis humoribus aliquo tempre perduraret antequam membrum nutriret; modo hoc non est uerum, ymmo statim cum humor a sanguine est separatus nutrit membrum, Rationes principaliter facte procedunt suis uiis. Postquam Auicenna executus est de humoribus quantum ad eorum factum esse, in parte ista exequitue de eis quantum ad ipsos fieri, et causa ordinis fuit quoniam humores quantum ad eorum factum esse sunt magis noti quam quantum ad ipsorum fieri. Primo ergo facit quod dictum est, secundo excusat se a sufficienti determinatione humorum quantum ad eorum fieri. Secunda ibi: hoc quidem dicemus. Prima in duas quia primo facit quod dictum est, secundo remouet quasdam dubitationes. Secunda ibi: debes autem scire quod si alicuius Ad intelligentiam prime partis est intelligendum quod sicut apparet per Aristotelem in quarto Methaurorum, idem est generans aliquid et superfluitates ab illo separans; ad eumdem igitur artificem spectat determinare de modo generationis humorum et de modo generationis superfluitatum que ab illis separantur. Primo ergo determinat Auicenna de generatione humorum, secundo de modo generationis superfluitatum que ab illis separantur. Secunda ibi: debes aute scire quod sanguis. Prima in duas quia primo determinat de modo generationis humorum, secunda de causis generationis ipsorum. Secunda ibi: sanguis. Ad euidentiam prime partis est intelligendum quod sicut apparet per Aristotelem primo Ethicorum omnes artes sunt sibiinuicem deseruientes, unde est inuenire artem cui principaliter alie artes deseruiunt, sicut artem usualem uel architectonicam cui deseruit ars preparatiua materie et introductiua forme, sicu uidemus in exteriori quod arti usuali naui deseruit ars preparatiua lignorum nauis et etiam ars introductiua forme nauis, et ideo quia ita est oportuit in humano corpore esse quandam uirtutem preparatiuam materie membrorum et quamdam introductiuam formarum eorum et quamdam que illis uteretur. Modo Auicenna primo inuestigat modum preparationis materie humorum, secundo modum introductionis forme eorum, tertio modum usus eorum. Secunda ibi: cum ergo in istarum. Tertia ibi: in omni autem Prima in duas quia primo inuestigat modum magis remotum, secundo minus remotum. Secunda ibi: deinde postquam. Prima in duas quia primo proponit quod intendit. Secundo declarat ibi: superficies Circa primam partem est dubitatio. Diceret aliquis: non uidetur quod Auicenna debuit determinare de modo generationis humorum et de loco generationis eorum et etiam de causis generationis cum de eis spectet determinare ad philosophum naturalem, unde Arstoteles de illis determinauit secundo De partibus animalium et etiam in libro De ystoriis. Dicendum quod modus generationis humorum et etiam locus et cause generationis humorum possunt considerari dupliciter: uno modo ut comparantur ad humores inquantum ipsi sunt quedam partes uiuentis conseruantes corpus uiuum, et ut sic de eis determinare habet philosophus naturalis. Alio modo ut in eis quedam peccata contingunt, et ut sic habet medicus de eis determinare quia, cum medicus habeat corrigere peccata que illis contingunt, non posset illorum peccata corrigere nisi ipsa cognosceret. Uel etiam est dicendum quod de eis determinat quoniam anntiqui de eis insufficienter determinauerunt, secundum Galienum in fine secundi De uirtutibus naturalibus, Secundo est intelligendum quod littera illa masticatione potest dupliciter exponi. Uno modo: masticatione, id est per masticationem, et ut sic masticatio erit causa digestionis cibi, et hec expositio uera est quia illud est causa digestionis cibi quod est causa permutationis cibi in suscipiendo formam qua fit simile nutrito; sed masticatio est huiusmodi; ideo etc. Maior nota est quia nichil aliud per digestionem cibi intelligimus. Minor declaratur quoniam masticatio cibum conuertit et ad minima diuidit, unde permutatur ad formam qua potest nutrito assimilari; etiam quia masticatio causa est ut saliua cibo admisceatur, quod etiam facit ad digestionem cibi quoniam humida est; omnia autem digestio decoctio est et omnis decoctio fit per humiditatem. Alio modo potest exponi: masticatione, id est in masticatione, et ut sic masticatio non est causa digestionis sed pellicula oris et saliua, sed est tamen aliquid illis annexum, Et hec etiam expositio est conueniens quoniam masticatio ipsa ad digestionem preparat que fit in ore, licet illa principaliter non efficiat Tertio est intelligendum quod Auicenna signanter dixit. aliquam digestionem quoniam si masticatio causa sit digestionis, aliquam facit digestionem, id est: aliquid facit ad digestionem preparatiuum, etiam si non sit causa illius, sed causa annexa; etiam aliquam facit digestionem quia diminutam Secunda in duas quia primo illud declarat per causas, secundo per signa. Secunda ibi: ideoque. Circa primam partem est dubitatio. Diceret aliquis: Auicenna uidetur male dicere de pellicula illa quod sit contigua, cum ipsa simpliciter sit una et continua in parte oris interiori et in stomaco interius et in ysofago. Preterea ipse dicit quod saliua adiuuat ad digestionem. Sed contra: nam saliua est superfluitas quedam; modo digestio fit a calore naturali, non a calore superfluo, ideo etc. Ad primam dicendum quod pellicula illa potest sumi dupliciter: uno modo secundum se, et ut sic continua est et pro tanto contingit humoribus malis existentibus in stomaco labia titillare; alio modo ratione partium que ipsam tegunt et ut sic non est continua; nam ysofagus et stomacus ori non sunt continui, sed contigui contiguatione naturali. Ad secundam dicendum quod semper agens aliquid in passum dimittit in ipso aliquid de ipsius forma, sicu ignis in cinerem; calor igitur naturalis agens in saliuam quantumcumque sit superflua, dimittit in ea aliquid de sui forma unde poterit per illam ad digestionem cibi adiuuare; non solum autem hoc adiuuat ad digestionem actiue sed etiam passiue per sui humiditatem quia partes cibi commiscet. Secundo est intelligendum quod ex dictis Auicenne debemus accipere quod tria faciunt ad alterationem cibi in ore, scilicet masticatio, pellicula oris et saliua, ita tamen quod masticatio solum ad illam preparat, alia autem duo ipsam faciunt, scilicet pellicula et saliua per calorem naturalem qui est in ipsis. Et adhuc inter illa duo est differentia in hoc quia saliua non solum facit actiue per calorem naturalem, sed etiam passiue per humiditatem, sed illa pellicula solum actiue ad illam facit per calorem suum. Etiam in alio est differentia quia pellicula principaliter illam efficit per uirtutem digestiuam que est in ipsa, non autem saliua peincipaliter eam efficit, cum non sit in ea uirtus digestiua. Et quia Aristoteles in secundo De partibus alterationem cibi in ore magis considerauit quantum ad masticationem, ideo ipsam ibi posuit esse preparationem ad alterationem cibi et non cibi alterationem, sed quia Galienus in tertio De uirtutibus naturalibus magis ipsam considerauit quantum ad alia duo, ideo ipsam posuit alterationem cibi, non autem digestionem, ut ibi apparet Secunda diuiditur in duas, sicut illud per duo signa declarat. Secunda ibi: et dixerunt. Circa primam partem est dubitatio. Auicenna ponit quod pro tanto uidetur quod saliua aduret ad digestionem quoniam in ipsa est calor naturalis eo quod uidemus triticum masticatum adiuuare ad maturationem florinculorum. Sed contra diceret aliquis: est inuenire medicinam aliquam maturatiuam, sicut factam ex melle, oleo et aqua, et tamen in illa non est calor naturalis. Iuxta quod est intelligendum quod sicut apparet per Galienum in sexto De simplici et Aueroym in quinto sui Coliget, materie maturatiue sunt temperate in caliditate; et ratio huius est quia maturatio quedam digestio est; modo digestio fit a calore temperato, ideo etiam maturatiuum; quia igitur in tritico masticato est calor naturalis per saliuam, et talis est temperatus, ideo pro tanto illud est maturatiuum. Sed aduertendum quod in aliquo est calor naturalis dupliciter: uno modo in actu, alio modo in potentia; modo si in medicina maturatiua de qua tu dicis sit calor naturalis corporis solum est in illo in potentia, in saliua autem et tritico masticato in actu Circa secundam parte est dubitatio. Diceret aliquis: non uidetur quod hoc signum propterea probet quod alteratio cibi in ore sit digestiua quoniam etiam probari poterit quod sit putrefactiua, quoniam per putrefactionem non inuenitur primus odor est sapor qui erat in re prius. Ad hoc dicendum est quod alteratio cibi in ore est primo alteratio quia ponit illam cibus in saliua et etiam ab eo quod est in pellicula illa interiori oris, et fit etiam a uirtute digestiua que est in illa pellicula. Sed aduertendum quod duplex est alteratio cibi in ore, quia est alteratio cibi in ore qui postea statim ad stomacum transmittitur, alia est alteratio cibi qui in ore inter dentes retinetur; modo alteratio prima digestiua est, ateratio uero secunda est putrefactiua, unde uidemus talem cibum ibi retentum aliquem saporem et odorem putridum habere. Quando ergo dicitur quod per putrefactionem fit odor et sapor alius quam primus, dicendum quod uerum est, sed talis odor uel sapor malus est; modo odor et sapor alius a primo qui fit per masticationem cibi qui statim postea ad stomacum expellitur non est odor malus; ergo etc. Deinde cum dicit: deinde postquam, in parte ista inuestigat modum preparationis materie humorum minus remotum, et primo ipsum notificat per causam, secundo per effectum siue per sensum. Secunda ibi: cumque. Circa primam partem est intelligendum quod ex dictis Auicenne debemus comprehendere quod digestio cibi in ore imperfecta est, sed digestio cibi in stomaco perfecta est, saltem respectu stomaci. Et ratio huius est ista:: in illo membro fit perfecta digestio cibi in quo fit permutatio cibi ad illam formam qua fit cibus similis illo membro; sed in stomaco fit talis permutatio cibi; ideo etc. Maior nota est: Minor declaratur: nam ex cibo conuerso in chilo stomacus nutritur. Quomod autem hoc habeat ueritatem apparebit in fine lectionis Sed est dubitatio. Auicenna ponit quod digestio cibi in stomaco non fit solum per calorem stomaci, sed etiam per calore membrorum sibi adiacentium. Propter quod queritur quis calor operetur plus ad digestionem cibi in stomaco. Et arguitur primo quod plus operetur calor membrorum adiacentium quoniam calor plus operatur ad digestionem cibi ad digestonem cibi in stomacho qui plus operatur ad permutationem cibi in stomaco; sed calor membrorum adiacentium est huiusmodi; ideo etc. Maior nota est quia digestio cibi est quedam permutatio. Minor declaratur quia a calore illo maiori fit permutatio cibi qui maior est; modo calor illorum membrorum maior est calore stomaci cum stomachus sit membrum quoddam frigidum, fleumaticum, neruosum. Etiam quia a pluribus maior fit permutatio quam ab uno; sed membra illa plura sunt, stomacus autem membrum unum est; ideo etc. In contrarium arguitur quia ad effectum plus operatur agens principale quam secundarium; sed calidum stomaci est agens principale respectu illius digestionis, calidum autem aliorum membrorum est magis secundarium. ideo etc. Dicendum quod duplex est permutatio cibi in stomaco, uel dupliciter potest accipi: uno modo ut permutatio est absolute, et ut sic ad ipsam plus operatur calidum aliorum membrorum quam calor stomaci. Et ratio huius est quia talis permutatio fit a calido; ergo maius calidum magis ad ipsam operabitur ut sic; sed calidum aliorum membrorum maior est calore stomaci; ideo etc. Item, ad effectum communem plus operatur causa communis quam propria; sed permutatio illa absolute accepta permutatio est communis; ideo etc. Modo, cum caliditas epatis et cordis sit communis causa, cum illa sint membra principalia que fons sunt caliditatis, caliditas autem stomaci causa propria, ideo etc. Alio modo potest sumi permutatio illa ut talis permutatio est, ut cibi in chilum, et ut sic ad ipsam plus operatur calor stomaci quam calor aliorum membrorum. Et ratio huius est quia actio forme appropriata magis fit ab agente proprio quam communi; sed calidum stomaci est agens proprium respectu talis permutationis; ergo etc. Et si queratur ulterius que permutatio sit maior, an illa que fit in stomaco ex cibo in chilum uel illa que fit in epate ex chilo in sanguinem, est dicendum quod iste due permutationes possunt dupliciter considerari: uno modo absolute, et sic maior permutatio est que fit in stomaco ea que fit in epate, et ratio huius est quia quanto materia plus distat a forma tanto plus indiget maiori permutatione; sed plus distat cibus in stomaco a forma chili quam chilus in epate a forma sanguinis; ideo etc. Alio modo possunt accipi ut tales permutationes fiunt quia in proprias formas, et ut sic comparari non debent iste permutatione cum equales sint eo quod unumquodque agens permutat ad propriam formam, etiam quia epar a stomaco per Auicennam est differens plus quam specie Ad rationes. Ad primam: ille calor etc., concedatur eo modo quo ad operationem illius operatur. Ad minorem: calor membrorum adiacentium plus operatur ad permutationem cibi, uerum est ut permutatio est absolute sed non ut permutatio talis est. Ad secundam que arguebat in contrarium: agens principale etc., concedatur. Ad minorem: calidum stomaci est agens principale respectu illius permutationis, uerum est ut permutatio illa talis est, non autem ut est absolute accepta Postea est intelligendum quod non solum epar positum a parte dextra stomaci adiuuat ad digestionem, sed etiam cistis fellis posita in concauo epatis sua caliditate quam habet ex colera ad illam adiuuat. Etiam ad hoc adiuuat dyafragma per calorem quem a corde rccipit et etiam per suum motum qui aliqualem generat caliditatem. Sed aduertendum quod preter ista sunt membra alia que adiuuant ad illius digestionem, sicu crossicies mirach, unde Galienus quinto De interioribus et Auicenna tertio Canone ponunt quod tenuitas mirach est una de causis debilitatis digestionis cibi in stomaco. Ad hoc etiam adiuuat uena que ab epate sursum ascendit per dorsum, et etiam artaria a corde descendens per dorsum; ad illud etiam adiuuant musculi qui sunt in dorso cum sunt bene crossi. Circa secundam partem est intelligendum quod Auicenna dixit: in multis animalium propter aliquod trium: aut propter animalia que stomacum non habent quia cum chilus solum in stomaco generetur et illa stomacum non habeant non generatur in eis chilus. Aut dixit propter animalia que stomacum habent, tamen sunt exanguia; nam cum chilus ex cibo generetur ut ex ipso forma sanguinis acquiratur, si illa animalia exanguia sunt, non habet in eis chilus generari. Aut hoc dixit propter animalia ruminantia in quibus pro maiori parte fit eorum chilus in ore propter ruminationem et multum motum ipsius in ore eorum. Secundo est intelligendum quod illa dictio: plerumque potest componi uno modo cum hoc quod dixit: bibitur, et tunc Auicenna hoc dixit pro tanto propter animalia uiuentia de rapina que non bibunt. Alio modo cum hoc quod dixit: chilus, et tunc hoc dixit quia aliquando contingit cibum in stomaco corrumpi per quasdam causas, unde ex ipso chilus non generatur Deinde cum dicit: deinde eius subtile. in parte ista Auicenna inuestigat modum preparationis humorum propinquum. Circa quam est primo intelligendum quod multiplex fit attractio cibi in corpore: una est attractio cibi ab ore ad stomacum per ysofagum, alia est attractio cibi cum est conuersus in chilum a substantia stomaci; postea uero attrahitur quod subtile est in chilo et subile ab intestinis gracilibus, ab illis uero ipsum attrahunt uene mesaraice illis continue; fuerunt autem ille uene mesaraice illis continue intestinis gracilibus ut possent exuccare totum utile nutrimentum quod erat in intestinis. Postea uero attrahitur cibus a mesaraicis ad epar. Sed est aduertendum quod differt attractio cibi ab intestinis ad epar per mesaraicas ab attractione ipsius ab ore ad stomacum per ysofagum eo quod cibus in mesaraicis aliquam moram contrahit unde ibi aliqualiter rubificatur, sed cibus in ysofago nullam moram contrahit. Auicenna autem non fecit mentionem de ista permutatione cibi in mesaraicis eo quod ille talem totam permutationem faciunt in uirtute epatis. Et ex his debemus accipere quod uene mesaraice ad epar comparantur sicut ipsius radices quoniam sicut planta per sui radices attrahit nutrimentum ex uisceribus terre, sic epar nutrimentum suum attrahit per uenas illas mesaraicas ab intestinis. Et propterea qui ponunt quod uene capillares existentes in epate sint radices epatis non bene dicunt. Secundo est intelligendum quod uene iste capillares que sunt in gibbo et in concauo epatis per anothomiam nobis non apparent cum sit sanguis congelatus et facta spirituum exalatio, tamen ex ratione arguere possumus eas esse in epate. Una ratio est quoniam chilus qui perueniebat ad epar oportebat permutari ab epate per diuisionem ipsius ad minima; nam quanto passum magis ad minima est diuisum, tanto magis ab agente permutatur quia tunc minus agenti resistit; modo non poterat chilus ad minima diuidi in epate nisi ibi fuissent tales uene capillares. Alia ratio est quam ponit Aristoteles in secundo De partibus, ut melius uene in epate firmarentur quoniam per illas epar habebat transmittere nutrimentum toti, sicut etiam uidemus quod potus aque facit penetrationem per uenas illas. Sed contra: cum aqua sit frigida oppilatiua. Possumus dupliciter respondere: uno modo quod non intelligit Auicenna de tali aqua sed de illa que ex cibo generationem habet. Alio modo possumus respondere quod etiam intelligit de illa aqua quoniam talis per subtilitatem sue substantie potest illud facere, etiam ex parte qualitatis quia in corpore alterata est a sui frigiditate. Et ex dictis Auicenne hic et supra supra debemus accipere quod potus in corpore facit ad duo, scilicet ad cibi commixtionem et ad sui dilatationem. Sed hic cadit duplex dubitatio. Una est utrum simul fiat cibi digestio in uenis capillaribus que sunt in eius gibbo et concauo, alia est in qua parte epatis maior fiat epatis digestio, an in gibbo epatis an in concauo. Ad primam dicendum quod sic, et ratio huius est quia sicut apparebit statim, oportet in digestione chili ut epar secundum totum contangat chilum, et ideo hoc non fieret nisi simul in uenis capillaribus epatis esset chilus, ideo etc. Ad secundam dicendum quod in gibbo epatis maior fit digestio chili quam in concauo, et ratio huius est duplex quia una est quia cor magis propinquum est epati quantum ad gibbum quam quantum ad concauum; alia ratio est quia in illa parte epatis fit maior chili digestio in qua fit maior expulsio, et hoc ideo quia expulsio fit post completam digestionem. Unde uidemus quod in parte stomaci inferiori in qua fit maior expulsio fit maior digestio; modo in gibbo epatis maior fit superfluitatum expulsio ab ipso sanguine; nam ibi completur epatis expulsio ab eius superfluitatibus Deinde cum dicit: cum ergo, in parte ista Auicenna inuestigat modum introductionis forme humorum. Circa quam est primo intelligendum quod necessarium fuit ex parte agentis et etiam passi ut epar totaliter contangeret totalitatem chili; ex parte agentis quoniam tunc agens melius tunc potuit pertingere ad passum, ex parte passi quia tunc passum melius potuit ab agente permutari. Sed est aduertendum quod in stomaco non facta fuit ista diuisio cibi sicut in epate, sed in quadam magna concauitate retinetur, et hoc ideo quoniam cum cibus modica permutatione permutatus perueniret ad stomacum non fuit possibile ei per angustas uias penetrare, unde ordinauit natura in stomaco quamdam concauitatem in qua ille contineretur; sed quia ad epar perueniebat permutatus multa alteratione potuit in epate per uias angustas penetrare. Secundo est intelligendum quod actio ista est uelocior ratione temporis, uehementior ratione actus agentis et fortior respectu actus patientis. Tertio est intelligendum quod Aristoteles nuncubi ponit quod epar det formam sanguini, sed solum cor, unde dicit epar tantum ad illam preparare. Salua tamen eius pace et secundum ueritatem possumus dicere quod epar det illi formam. Et suppono duo; unum est quod est idem locus digestionis alicuius introducentis formam in illo et separationis superfluitatum ab eo, et hoc quia separatio superfluitatum ab aliquo non fit nisi post perfectam introductionem forme in illo. Aliud quod suppono est quod colera, fleuma et melancolia et aquositas sunt superfluitas respectu sanguinis, et hoc est notum. Tunc arguo sic: in illo membro per digestionem recipit sanguis suam formam in quo separantur superfluitates a sanguine; sed hoc est in epate, non autem in corde; ideo etc. Potest tamen saluari opinio Aristotelis quoniam sine dubio aliquid perfectionis forme dat cor sanguini. Et ratio huius est ista; nam cum cor habeat omnia membra in potentia actiua quia ea generauit, etiam in potentia passiua quia materiam generauit ex qua omnia membra generata fuerunt, unde omnia membra dicuntur ei adnata, oportuit cum esset in potentia passiua ad generandum materiam ex qua omnia membra generabantur, ut etiam esset in potentia passiua ad generandum materiam ex qua membra omnia habebant nutriri, et quia sanguis est talis materia ideo oportuit ipsum aliquid perfectionis sue forme a corde recipere.De hoc autem magis uidebitur infra in questione in qua queritur quis sit locus generationis humorum, an cor, an epar. Postquam Auicenna inuestigauit modum preparationis materie humorum et etiam modum introductionis forme eorum, in parte ista inuestigat modum usus humorum in epate generatorum, et sic procedit quia primo incomplete magis inuestigat modum illum, secundo circa hoc quod dixerat quamdam dubitationem mouet et remouet, tertio reuertitur ad complendum modum ullum. Secunda ibi: qui tamen. Tertia ibi: sanguis autem. Circa primam partem est primum intelligendum, ut intelligatis diuisiones, quas epar potest sumi dupliciter: uno modo secundum se et ut sic generat formam humorum; nam illos generat ut se nutriat; alio modo potest sumi in relatione ad membra et ut sic humores distrinuit per membra, unde modus usus ghumorum ab epate nichil aliud est quam modus distributionis ab epate ad alia membra; quia igitur Auicenna hic ponit modum illum distributionis, ideo pro tanto ponit modum usus humorum. Secundo est intelligendum quod ut apparet per Aristotelem in quarto Methaurorum et Galienum in secundo De uirtutibus naturalibus in decoctione cuiuslibet rei oportet ut separentur superfluitates a re illa, et causa huius est quia materia que ab agente transmutatur ad formam aliquam modo ipsa i. m. in se habet superfluitates per quas contraria est forme introducende in decoctione. Nam si esset similis et forme proportionata tunc non indigeret agente ipsam transmutante introducente formam cum idem sit agens preparatiuum materie ultimo et introductiuum forme secundum Aristotelem septimo Metafisice; si igitur materia talis ad formam illam transmutari debet oportet ut abiciantur ea quibus ipsa contrariatur forme. Sic igitur apparet causa illius primi, et ideo si ita est, si materia chili permutari debet ab epate ad formam humoris oportet quod abiciatur contrarietas complexionis et etiam substantie que est in chilo in comparatione ad sanguinem. Modo contrarietas illa ex parte substantie, aut ex parte substantie subtilis, et sic separatur illa et conuertitur in spumam, aut ex parte substantie crosse et sic separatur illa et abicitur et conuertitur in ypostasim et fecem. Sed aduertendum quod generatio ista superfluitatum non fit solum ex spazio bianco materie necessitate, sed etiam agentis, et hoc ideo quia calidum naturale agens non est possibile quin etiam agat ut calidum, et ut sic agit indeterminatam formam et etiam consumit et hoc modo poterit aliquam superfluitatem generare Sed hic est dubitatio per hoc quod Auicenna dicit: fortasse, utrum solus sanguis sit de intentione nature uel etiam alii humores. Et arguitur auctoritate Auicenne quod solus sanguis sit de intentione nature per hoc quod dicit fortasse. Nam illud uidetur dixisse in comparatione ad fleuma et alios humores duos inueniens per hoc solum ipsos in corpore generari aliquando; modo quod est de intentione nature semper fit, uel etiam saltem ut plurimum. Item, hoc arguitur ratione: solus ille humor est de intentione nature qui solum habet formam intentam a natura; sed sanguis est huiusmodi per Auicennam in littera qui dicit quod substantia bene colata in tali decoctione est sanguis. In contrarium arguitur quia illi humores sunt de intentione nature qui ordinantur in finem et necessitatem nature; sed alii humores a sanguine sunt huismodi secundum Auicennam supra in precedenti capitulo; ideo etc. Ad hoc dicendum est quod aliquid est de intentione nature dupliciter: uno modo per se et primo, et ut sic solus sanguis est de intentione nature, et ratio est quia ipse solus est conuenientis substantie et qualitatis ad membra nutrienda; alio modo per se sed non primo, et ut sic alii humores sunt de intentione nature. Sunt per se de intentione nature quia per se ordinantur in fines et necessitates nature; non sunt primo de intentione nature quoniam finem principalem qui est membra nutrire non faciunt primo, sed per aliud, scilicet sanguini admixti. Sed aduertendum quod generatio melancolie et colere ex necessitate materie communis magis est necessaria in corpore quam generatio fleumatis quoniam, sicut dicebatur statim, in decoctione illa solum est superfluitas que est spuma, et hec est colera, et superfluitas que est fex et hec est melancolia., ex parte autem decoctionis non contingit quod aliqua pars sit diminuta que est fleuma, neque ex parte materie communis non accidit ei quod aliqua pars sit diminuta, sed quod aliqua sit sicut spuma et aliqua sicut fex hoc est necessarium; ex parte autem materie proprie sic necessaria est generatio fleumatis sicut generatio melancolie et colere; nam possibile est aliquem sic accipere cibum qui fleuma generet et multiplicet, sicut cibum qui generet et multiplicet coleram et melancoliam. Sed ex parte finis magis est necessaria generatio fleumatis in corpore quam melancolie et colere, cum fleuma magis possit nutrire quam illi quia potest in sanguinem conuerti, illi autem non.; sed generatio melancolie etiam ex parte finis est magis necessaria quam generatio colere quia melancolia plura membra nutrit quam colera. Ex parte autem agentis communis adhuc magis necessaria est generatio colere et melancolie quam generatio fleumatis quoniam calidum decoquendo solum habet separare superfluitates que decocte sunt, non autem partem aliquam que sit diminute decocta. Sed ex parte agentis proprii est necessaria generatio illorum trium humorum quia sicut est possibile quod calor epatis alicuius sit multe caliditatis et fortis uirtutis unde multum colere generabit, sic etiam potest esse quod calor alicuius sit debilis uirtutis et pauce caliditatis unde multum fleumatis generabit. Ad auctoritatem Auicenne dicendum quod dixit: fortasse quoniam ut generetur in coctione illa pars aliqua diminute decocta, hoc accidit decoctioni et etiam materie communi. Ad rationem: solus ille humor etc., uerum est per se et primo. Ad minorem: solus sanguis habet formam intentam a natura, uerum est et ideo contingit quod ipse solus per se et primo est de intentione nature. Ad rationem in contrarium: illu humores etc, uerum est ex parte finis; modo concessum est quod bene est de intentione nature ex parte finis aliorum humorum generatio. Secundo est dubitatio utrum generatio aliorum humorum in epate sit simultanea uel successiua. Et dicendum est quod epate se habente secundum naturam, aut humores comparantur ad naturam unam in actu, plures autem in potentia sicut tota materia chili, et sic generatio humorum est simultanea, et huius ratio est quia in eodem tempore in quo pars subtilis chili superflue decoquitur a calido epatis, et pars crossa ab illo non decoquitur et pars uiscosa ab illo diminute decoquitur, in tali pars chili temperata temperate decoquitur a calido illo; aut ipsi comparantur ad partem unam et eamdem potentialem illius materie, et ut sic generatio ipsorum est successiua; nam si ex materia aliqua generetur fleuma et ex illa postea per decoctionem potest sanguis generari et sic de aliis. Et causa huius est quoniam non fit processus de imperfecto ad perfectum nisi per tempus medium. Dixi autem: epate se habente secundum naturam, quoniam cum se habet preter naturam quia est debilis caliditatis non est inconueniens quod etiam humores comparati ad totam materiam chili generentur successiue; nam epar illud ex toto chilo primo generabit fleuma, postea uero per ulteriorem decoctionem poterit sanguis et etiam humor alius generari. Dubitatio quam remouet in secunda parte est ista: ipse dixerat quod a sanguine cum erat in epate separabantur tres humores; modo diceret aliquis: est ne aliquid aliud admixtum? Remouet et dicit quod sic quia aquositas. Sed circa istam partem est intelligendum quod non solum sanguis iste in epate generatus nutrit membra, sed etiam sanguis artarialis qui huic comparatur sicut forma. Ita uidetur ponere Galienus tertio quarto et septimo De iuuamentis membrorum. Et ideo non est inuenire aliquam uenam in corpore cui artaria non sit supposita. et causa huius fuit duplex: una fuit quod caliditas uene non habentis pulsum possit euentari per uenam habentem pulsum. Alia causa fuit ut etiam sanguis in uenis aliquam decoctionem reciperet per caliditatem que est in uena pulsatili. Unde sanguis mixtus ex isto duplici sanguine est ille qui nutrit membra Deinde cum dicit: sanguis, postquam Auicenna inuestigauit modum generationis humorum in parte ista inuestigat causas generationis ipsorum, et primo facit hoc, secundo circa eas remouet quasdam dubitationes. Secunda ibi: debes autem scire. Prima in quattuor siut causas ponit quattuor generattionis humorum: Partes patent de se. Circa primam partem est dubitatio. Auicenna ponit quod causa efficiens sanguinis sit calor temperatus. Sed contra: ymmo distemperatus quia supra posuit Auicenna, capitulo de complexionibus membrorum quod sanguis in comparatione ad cutim est multe caliditatis. Dicendum quod calor efficiens sanguinis est temperatus quia secundum Galienum primo De accitenti, temperatum et naturale idem sunt; modo cum calor ille sit naturalis quia potest in propriam operationem naturalem, igitur erit temperatus: Mauor nota est. Minor declaratur; nam operatio istius caloris est conseruare suum subiectum; modo generando sanguinem illud conseruat cum sanguis illud habeat nutrire. Etiam secundo quia in materiam temperatam derelinquit caliditatem. Ad rationem dicendum quod sanguis comparatus ad cutem bene est distemperatus, sed consideratus in se, quia potest in operationem propriam est temperatus. Secundo est intelligendum quod hoc quod dicit nutrientibus, potest referri ad unum nutriens quoniam pars alicuius nutrientis temperata est illa que conuertitur in sanguinem, alie in alios humores; potest etiam hoc referri ad plura nutrientia quoniam inter omnia nutrientia illud quod est temperatum, sicut caro pullina, oua, sorbilia tale in sanguinem conuertitur Sed est postea dubitatio: Auicenna ponit quod decoctio bona est causa formalis sanguinis. Sed contra, quoniam sanguis est quid factum; modo eius quod factum est causa formalis non est motus; decoctio autem motus quidam est, quia alterationis; ideo etc. Dicendum quod Auicenna forsan dixit quod decoctio bona erat causa formalis sanguinis propter duo: unum est quia Auicenna hic determinabat de sanguine ut est in fieri; modo sanguinis qui est in fieri causa formalis est decoctio bona, sicut ipsius ut est in facto esse est causa formalis teminus decoctionis bone. Aliud est quoniam forma sanguinis nobis ignota erat, unde ipsam notificauit per motum per quem acquiritur et talis est decoctio bona. Circa secundam parte est primo dubitatio. Auicenna ponit quod calor efficiens colere est calor generatiuus. Sed contra; nam calor generatiuus colere est calor epatis qui etiam est sanguinis generatiuus; sed talis est temperatus ut dictum est statim; ideo etc. Ad hoc dicendum est quod calor generatiuus colere dicitur igneus et distemperatus eo quod talis calor non potest in operationem propriam et naturalem quoniam generat coleram per quam suum subiectum conseruare non potest, cum ipsa non nutriat; sed calor generatiuus sanguinis dicitur temperatus quia potest in operationem propriam et naturalem; generat enim sanguinem per quem conseruare potest suum subiectum cum illud nutriat. Unde calor generatiuus colere et sanguinis bene est unus, sed pro tanto dicitur temperatus calor ille ut generatiuus est sanguinis et distemperatus ut generatiuus est colere propter causam dictam Secundo est dubitatio. Diceret aliquis: quare Auicenna dixit: et proprie in epate? Dicendum quod ipse dixit propter alterum quattuor: unum est ad remouendum quamdam dubitationem, quoniam posset aliquis dicere: si calor generatiuus colere est igneus, ubi maxime est calor ignis, ibi maxime generabitur colera, et quia talis maxime est in corde, ideo etc. Ad hoc remouendum dixit et proprie in epate. Aliud propter quod illud dixit est: ipse dixerat in precedenti capitulo quod aliqua colera in stomaco generabatur; modo ne aliquis crederet quod colera illa formam humoralem reciperet in stomaco et non in epate, ideo forsan pro tanto dixit: et proprie in epate. Aliud est propter quod dixit, ut ostenderet causam multiplicationis colere; nam quia calor efficiens ipsius est calor igneus respectu materie ipsius ex qua generatur, uolens ostendere quod, cum calor ille igneus acutus esset in epate, foret causa multiplicationis colere, ideo dixit propter hoc: et proprie in epate, et propter illud credo potius Auicenna dixisset: et proprie in epate. Tertio est dubitatio: Auicenna ponit quo illud quod est dulce est causa materialis. Sed contra: unumquodque generatur ex materia sibi proportionata; sed dulce proportionatum est sanguini quia dulcis est et non colere quia amara est; ideo tc. Item Galienus in quarto De simplici medicina et secundo De uirtutibus naturalibus ponit quod dulcia in senibus et corporibus frigidis in benignum sanguinem conuertuntur. Ad hoc dicendum est quod supposito determinato agente calore, scilicet calore igneo, dulce et unctuosum ad coleram conuertitur quoniam tale aptum est superexcoqui a tali calore; sed quando calor debilis est tunc potest in sanguinem conuerti quoniam tunc non superexcoquitur, sed coquitur temperate; modo autem Auicenna intelligit supposito calore igneo qui colere generatiuus est. Ad rationes. Ad primam: unumquodque etc., concedatur. Ad minorem dicendum quod illud quod est dulce in potentia est materia propinqua sanguinis, non autem illud quod est dulce in actu, et de tali intelligit hic. Ad secundam apparet solutio ex dictis. Circa tertiam partem est intelligendum quod causa efficiens fleumatis dicitur esse caliditas diminuta, et est talis caliditas efficiens ipsius fleumatis ex parte finis et materie; ex parte finis quoniam fleuma per decoctionem diminutam quam habet ex illa nutrire non potest nisi decoquatu: ex parte materie quia materia eius indisposita est ut completam actionem calidi recipiat Quarta pars diuiditur in duas quia Auicenna primo inuestigat causas generationis melancolie, secundo causas multiplicationis ipsius. Secunda ibi. melancolia etc. Circa primam partem est intelligendum quod littera illa, scilicet calor temperatus, consueuit exponi multipliciter: uno modo sicut dicunt aliqui, quod causa efficiens melancolie est calor temperatus quia melancolia plus multiplicatur in epate cuius calor est temperatus, scilicet in temperato quam in distemperato, ut in melancolico; et causa eorum est quia melancolia est fex boni sanguinis; ubi igitur plus generatur de sanguine, ibi plus generatur de melancolia; modo cum in epate temperato plus generatur de sanguine quam in melancolico, ideo etc.; unde quia melancolia multiplicari habebat multum epate temperato cuius calor est temperatus, ideo dicunt quod calor efficiens ipsius melancolie est calor temperatus. Sed positio ista est fatua; dicere enim quod plus de melancolia generetur in epate temperato quam in melancolico falsum est dicere; nam plus de melancolia in epate melancolico generatur quam in temperato sicut etiam in colerico plus generatur de colera quam in temperato, et causa huius est quoniam agens semper intendit sibi assimilare passum; epar igitur melancolicum agens in chilum assimilare intendit ipsum sibi et temperatum agens in illud intendit assimilare sibi ipsum, unde ex ipso multum generatur sanguinis et parum melancolie et e contrario facit epar melancolicum. Et quando dicitur: ubi plus generatur de sanguine ibi plus generatur de fece sanguinis, scilicet de melancolia falsum est, ymmo ubi plus de sanguine generatur ibi minus de fece sanguinis generatur quoniam tunc plures partes chili in sanguinem conuertuntur, pauce autem in fecem ipsius, et ubi minus de sanguine generatur, ibi plus de fece ipsius generatur quoniam tunc plures partes chili in fecem sanguinis conuertuntur, pauce autem in sanguinem, Alii aliter exponunt hoc dicentes quod calor temperatus est duplex: unus qui est uere temperatus sicut calor generatiuus sanguinis, alius est qui non est uere temperatus, sed dicitur temperatus in comparatione ad calorem generatiuum fleumatis et illum qui est generatiuus colere. Modo dicunt ipsi quod hoc secundo modo calor efficiens melancolie est temperatus. Sed quod dicunt isti non est uerum, quoniam si ita esset tunc Auicenna posuisset aliquam decoctionem factam a calore esse causam formalem melancolie; sed hoc non posuit; ideo etc, Propter quod dico aliter et sic, quod calor naturalis epatis respectu chili aliquam partem superflue decoquit ipsius et illa conuertitur in coleram, et aliquam diminute decoquitur et illa conuertitur in fleuma, aliquam temperate decoquitur et illa conuertitur in sanguinem, nullam autem partem chili decoquit que conuertatur in melancoliam quia non decoquit partes chili nisi aut diminute et tunc fit fleuma; uocatur autem diminute decoctum quoniam prefectionem decoctionis perficere potest; modo melancolia perfectionem decoctionis perficere non potest, ideo non potest dici pars chili diminute decocta; nec etiam superflue decocta que talis est colera que iam terminum perfecte decoctionis pertransiuit, unde superflue decocta dicitur esse, et ideo melancolia ipsa dicitur derelicta ex decoctione temperata non propterea ex illa acquirens formam aliquam, et pro tanto Auicenna in ponendo causam formalem melancolie non posuit esse aliquam decoctionem, sed dixit quod causa eius formalis est fex ypostasiua; quia igitur melancolia ipsa erat quod derelictum ex temperata decoctione non potens illam recipere propter indispositionem materie, ideo dixit Auicenna quod calor efficiens ipsius erat calor temperatus. Sed est dubitatio: diceret aliquis quare Auicenna posuit simul causas melancolie naturalis et non naturalis? Dicendum quod hec causa fuit quia utriusque erat una causa formalis, scilicet fex ypostasiua, tamen aliter et aliter quia fex que derelinquitur ex decoctione temperata est causa formalis melancolie naturalis, sed fex que derelinquitur ex decoctione superflua est causa formalis melancolie non naturalis. Circa secundam partem est dubitatio: diceret aliquis quare Auicenna magis explicauit causas generationis melancolie quam alcuius alterius humoris? Dicendum quod causa potuit esse quoniam plures species sunt melancolie quam alicuius alterius humoris eo quod ipsa fieri potest ex quocumque humore cum aduritur, sed de aliis humoribus hoc non contingit. Secundo est intelligendum quod melancolia multiplicatur propter debilitatem actrationis splenis et expulsionem ipsius ad stomacum et etiam propter perseuerantiam oppilationis, siue illa fiat in poro qui uadit ab epate ad splenem siue in illo qui peruenit a splene ad stomacum. Et primo uidetur quod sic auctoritate Galieni in illo Aforismo: eorum que nutriuntur copiose etc. Auctoritate etiam ipsius in quarto De iuuamentis membrorum. Dicit enim ibi quod stomachus unam partem chili meliorat ut ex ea nutriatur. Auctoritate etiam ipsius in quarto De regimine sanitatis circa finem. Auctoritate etiam Galieni in tertio De uirtutibus naturalibus ubi ponit primo quod stomachus imponit et apponit cibum tunicis suis. Postea dicit ibi secundo parum post quod stomachus chilum sibi assimilat. Hoc etiam arguitur auctoritate Auicenne primo Canone de anatomia uene porte, fen prima. Dicit enim ibi quod stomachus quantum ad sui occultum nutritur ex chilo per contactum. Hoc etiam arguitur auctoritate Aueroys in secundo sui Colliget, et rationibus ipsius quarum una hec est: si stomachus comparatur ad alia membra sicut animal imperfectum ad animalia perfecta stomachus nutritur nutrimento diminuto in comparatione ad alia membra; sed ita est, ergo etc. Maior apparet quoniam animal imperfectum nutritur nutrimento deminuto in comparatione ad animalia perfecta; non enim sanguine nutritur sicut illa. Minor declaratur: est enim membrum aliis deseruiens. Alia ratio est: illud quod deseruit alteri non obliuiscitur suipsius et maxime quando indigentia equalis est in eo et in illo cui deseruit; sed stomachus aliis membris deseruit digerendo chilum et est in eo equalis indigentia illius cum membris aliis; ideo etc. Item, unumquodque nutritur ex sibi simili; sed chilus similis est stomacho; ergo etc. Maior nota est. Minor declaratur: est enim albus sicut stomachus. Etiam, quia omne agens assimilat sibi passum; sed stomachus agens est respectu cibi; ideo et ipsum sibi assimilat, eum conuertendo in chilum. In contrarium arguitur: nichil nutrit nisi quod transit per tres digestiones; sed chilus per tres digestiones non transit; ideo etc. Maior apparet per Galienum in tertio De complexionibus membrorum. Minor de se nota est. Item, ex eisdem uiuimus et nutrimus, sed stomacus uitam recipit per calorem transmissum a corde; ergo et etiam nutritur ex materia ei transmissa a corde; talis autem est sanguis et non chilus; ideo etc. Maior apparet quia uita consistit per alimentum. Minor nota est; sic enim stomacus uiuit per calorem ei transmissum a corde sicut alia membra Hec questio est difficilis quoniam ab Aristotele nichil habemus determinatum. Unde de hac questione multe sunt oppinione. Prima est, et magis phisica quod stomachus solum nutritur ex sanguine et non ex chilo, moti propter has rationes: eadem est materia generationis et nutricationis, totius et partis; sed totum corpus nutritur ex sanguine et non ex chilo; ideo etc. Maior nota est quia materia proportionatur forme; modo una est forma totius et parti. Minor est de se nota. Item, eadem est materia nutricationis stomachi ante fetus exitum et post exitum fetus; sed stomachus ante exitum fetus nutritur ex sanguine transmisso ei per umbilicum ab epate mulieris; ideo etc. Item, si stomacus solum nutritur per sanguinem semper nutritur per sanguinem; sed solum ex illo nutritur; ideo etc. Maior apparet quia unius secundum numerum non sunt diuerse materie nutricationis secundum speciem. Minor apparet per Auicennam quarto Canone, capitulo de uomitu. Item, ex illo nutritur stomacus quod est in potentia ad nutriendum ipsum; sed sanguis est huiusmodi; ideo etc. Maior nota est. Minor declaratur quia cum cor sit membrum illud quod est in potentia passiua ad omnia membra generando materiam ex qua ipsa generari habent, est etiam membrum quod generare habet materiam ex qua omnia membra nutriri habent; modo materia illa quam sanguis generat est sanguis et non chilus. Alia opinio est quod stomachus quantum ad eius tunicam interiorem nutritur ex chilo, sed non quantum ad exteriorem. Et primo hoc declarant auctoritate Auicenne capitulo de uena porta ubi ponit quod occultum stomachi per contactum nutriatur ex chilo. Hoc etiam declarant ex quibusdam sensatis: unum est quod ad tunicam interiorem stomaci uene non uadunt: aliud est quia uidemus appetitum stomachi ex chilo satiari. Alia opinio est que ponit quod stomachus quantum ad ambas suas tunicas nutriatur ex chilo uera nutricatione, sed distinguunt quod duplex est nutricatio uera: una que fit ex ordine naturali appetitus, ut quod membra sunt inanita, et inanita attrahunt a uenis, et uene ab epar, et epar a mesaraicis et mesaraice a stomacho, et hac nutricatione uera dicunt quod stomachus nutritur ex sanguine ab epate ad ipsum transmissum. Alia est uera nutricatio que fit magis ex necessitate quadam quia ex contristatione famis, et in hac nutricatione dicunt quod stomachus nutritur ex chilo, scilicet ut remoueatur contristatio que in ipso ex fame acquiritur Sed ad questionem istam dico aliter et sic quod stomachus quantum ad ambas sui tunicas nutritur ex chilo nutricatione uera, et hec uidetur esse intentio Galieni ubique et etiam Auerroys in secundo sui Colliget. Hoc etiam declaratur ratione sic: si stomachus non nutricaretur a chilo nutricatione uera tunc sequeretur quod egrediente a stomaco ad epar maior esset fames quam prius; sed consequens est falsum; ideo et antecedens. Falsitas consequentis est nota de se. Consequentia declaratur quia ex quo stomacus ex illo non nutritur, tunc quanto magis stetit in stomaco, tanto magis erit facta resolutio in stomaco cum cibus egredietur a stomaco quam esset prius antequam cibus assumeretur, et cum ad maiorem resolutionem maior sequatur fames, ideo etc. Item, si stomacus non nutriretur ex chilo sequeretur quod expulsio chili a stomaco esset expulsio rei corrupte; sed consequens est fasum ut notum est; ideo etc. Consequentia declaratur: nam membrum naturaliter aut expellit id quod superfluit ex cibo ex quo se nutriuit aut obiectum quod est illi inconueniens; si igitur stomacus a chilo non nutrietur, tunc cibus a stomaco expelleretur sicut res nociua et corrupta et inconueniens. Item, ex illo nutritut stomachus quod est illi simile; sed chilus est stomacho similis, ideo etc. Maior est nota. Minor declaratur: primo chilus est stomacho similis in colore, ergo in substantia. Probatio, quia si similitudo illa esset solum in colore, tunc ipsa esset otiosa; ad quid enim stomacus solum sibi assimilaretur? Item, si stomacus non nutriretur ex chilo sed ex sanguine, multa inconuenientia sequerentur quorum unum est, scilicet quod cum stomacus attraheret ab epate quod etiam epar attraheret a stomaco; sed hoc est falsum quia si stomacus attraheret ab epate, cum epar attrahit a stomaco, cum epar non habeat a stomaco nisi quid inanitum sequeretur quod membrum aliquod, scilicet stomachus, haberet a membro inanito quia ab epate, quod est falsum, Consequentia declaratur: nam si stomacus a chilo nutritus non est, tunc cum chilus ad epar a stomaco transmittatur et ab epate attrahitur tunc stomacus ab epate nutrimentum haberet ex quo nutritus non est, et sic sequeretur quod cum stomacus attraheret ab epate, epar attraheret a stomaco. Aliud inconueniens est quia sequeretur quod digestum indigesto misceretur. Probatio: nam ex quo chilus stomacum non nutrit, tunc quando chilus ad epar per mesaraicas expellitur, stomacus ad se attraheret sanguinem ab epate etiam per mesaraicas, et sic sanguis in uenis mesaraicis chilo miscebitur et e conuerso, quod est ponere errorem in natura. Aliud inconueniens est quod epar simul attraheret a stomaco et expellat ad ipsum quia ex quo chilus stomacum non nutrit, cum chilus attrahatur ab epate, erit necessarium ut sanguis ab epate ad stomacum expellatur ex quo illo nutritus non est ut sanguine nutriatur. Item, ex illo non potest stomacus nutriri quod iam transiuit terminum decoctionis proportionalis forme stomaci; sed cum chilus in sanguinem conuertitur iam illum terminum pertransiuit; ideo etc. Maior apparet quia unumquodque nutritur ex eo quod habet terminum decoctionis proportionatum forme illius.Minor est de se nota. Et confirmatur ratio quia unumquodque cum iam transiuit terminum sue decoctionis amplius suam decoctionem resumere non potest. Sed aduertendum, ut uideamus modum secundum quem stomacus nutritur ex chilo quod quia stomacus ad alia membra comparatur sicut membrum imperfectum ad perfectum, oportet quod ipse nutriatur ex nutrimento minus perfecto et minus decocto quam alia membra. Nam sicut splen respectu epatis est membrum minus perfectum epate ex sanguine melancolico nutritur, epar autem ex sanguine puro magis, unde oportuit, ut ponit Galienus in quarto De iuuamentis membrorum, ire multas artarias ad splenem ut subtiliarent et magis decoquerent sanguinem melancolicum qui ad splenem transmittebatur, ita eodem modo quia stomacus erat membrum imperfectum in comparatione ad alia, etiam et natura ordinauit ut suum nutrimentum esset imperfectum in comparatione nutrimenti aliorum membrorum. Est autem nutrimentum ipsius tale secundum Galienum in quarto De iuuamentis: sub uenis que transmittuntur a concauo epatis ad uenas mesaraicas et intestina et stomacum supposite sunt artarie, et hoc duplici de causa, scilicet causa meliorationis nutrimenti in ipsis et causa euentationis calidi eorum; quia igitur ibi sunt tales artarie contingit quod sanguis in illis contentus chilo admiscetur, unde chilus per ipsum decoquitur decoctione que conueniens est ipsi stomaco et etiam mesaraicis ita quod postmodum ex ipso chilo nutritur. Per hoc nos possumus soluere rationes in contrarium. Ad primam: nichil nutrit nisi transeat per tres digestiones, uerum est, uel aliquid illi proportionale. Modo nutrimentum quo stomacus nutritur illi proportionale est; ideo etc. Ad secundam: ex eisdem uiuimus et nutrimur, concedatur; sed stomacus recipit uitam a corde, uerum est; ergo et nutrimentum, concedatur, et protanto positum est quod sanguis in illis artariis existens, a corde ueniens, admixtus chilo est conueniens nutrimentum stomaci. Ad rationes opinionis que ponit solum stomacum nutriri ex sanguine: ad primam eadem materia est generationis et nutricationis, uerum est uel proportionalis. Ad minorem stomacus generatus est ex sanguine dicendum quod uerum est, unde nutrimentum quod dictum est proportionale est sanguini ex quo stomacus generatus fuit; fuit enim generatus a quodam sanguine diminute decocto in comparatione ad sanguinem ex quo alia membra generata fuerunt. Ad secundam eadem est materia nutricationis totius et partis, uerum est, uel proporttionalis; modo nutrimentum stomaci, ut iam dictum est, est proportionale nutrimento aliorum membrorum; ideo etc. Ad tertiam: eadem est materia nutricationis stomaci ante exitum fetus et post exitum, falsum est, quoniam pro tanto stomacus ante exitum fetus nutritur ex sanguine eo quod ipse sua propria operatione que est generare chilum uti non potest; nam cum fetus est in matrice cor solum instrumenta corpori necessaria generat, sed non illis utitur ad eorum proprias operationes; generat enim solum musculum et etiam oculum, tamen non utitur tunc muscolo ad mouendum neque etiam oculo ad uidendum, sed postea cum fetus egreditur tunc stomacus propria operatione utitur que est generare chilum et appetere, unde tunc appetit et chilum generat et ex illo se nutrit. Ad quartam, si sanguis solum nutrit stomacum, et semper, uerum est, uel aliquid sibi proportionale et tale est nutrimentum stomaci iam dictum. Ad quintam: ex illo non nutritur stomacus quod est non est in potentia ad ipsum, concedatur. Ad minorem chilus non est in potentia ad stomacum nutriendum, falsum est. Tu probas quia cor cum sit in potentia passiua ad omnia membra generat materiam ex qua omnia membra nutriuntur, uerum est, et ideo pro tanto dictum est quod chilus stomacum nutrit ut sanguis ei artarialis est admixuts qui a corde transmittitur. Ad rationem illorum qui ponunt quod stomacum solum quantum ad tunicam interiorem nutriebatur quia ad illam non uadunt uene, dicendum quod ratio illa non propterea contingit, quia ex sanguine ossa nutriuntur, et tamen ad ossa uene non uadunt. Ad rationem illorum qui ponunt quod stomacus solum quantum ad interiorem tunicam nutriebatur ex chilo refocillatiue solum stomacum nutriri ex chilo refocillatiue quia uidemus aquam aufferre famem et sitim et tamen ipsa non nutrit uere, dicendum quod pro tanto aqua famem auffert et sitim quia auffert appetitum stomaci sensitiuum, non autem naturalem, et pro tanto uidemus quod aqua bibita in corporibus famescentibus, post parum tempus post redit fames; sed si cibus adsumatur hoc non contingit eo quod ipse stomacum uere nutrit, unde remouet appetitum stomaci sensitiuum et etiam naturalem, hoc est etc. Prius Auicenna inuestigauit modos generationis humorum. et etiam causas generatiuas humorum, modo in parte ista remouet quasdam dubitationes circa causas generatiuas, et primo remouet unam, secundo aliam. Secunda ibi: neque oportet. Dubitatio quam primo remouet est ista: ipse dixerat supra quod causa efficiens sanguinis erat calor temperatus, et efficiens colere calor superfluus, et efficiens fleumatis calor diminutus; etiam dixerat quod quedam species melancolie naturalis fiunt a caliditate et quedam a frigiditate; modo ex hoc crederet aliquis quod solum qualitates actiue essent effectiue humorum, non autem passiue. Modo hoc remouet. Circa quam est intelligendum primo quod qualitates passiuas esse in equidistantia, id est proportionali distantia, cum actiuis in generatione humorum est hoc modo quia sicut caliditas temperata est causa efficiens sanguinis, et et diminuta scilicet substantifica, causa efficiens fleumatis, et diminuta siccitas est causa efficiens colere, et superflua causa efficiens melancolie; nam ut declaratum est in quarto Methaurorum non contingit solum aliquid generari ex qualitatibus actiuis nec etiam ex passiuis sed ex ambabus adinuicem mixtis. Sed hic est primo dubitatio. Auicenna dixerat quod frigiditas generat fleuma et multum superfluens generat melancoliam. Sed contra: nam Auicenna supra in capitulo de complexionibus membrorum posuit quod frigidius quod est in corpore est fleuma; igitur frigiditas que est multum superfluens fleuma generabit et non melancoliam. Ad hoc possumus respondere dupliciter: uno modo sicut apparet per Galienum in secundo De accidenti et morbo et secundo De complexionibus quod fleuma est humor actu frigidus et humidus; quando igitur frigidum superfluum agit in ipsum congelando ipsum exsiccat, unde ad speciem melancolie non naturalem conuertit. Etiam quia frigidum superfluum exalare facit caliditatem naturalem modicam que est in fleumate quia est illi contrarium ita quod fit quiddam frigidum est siccum, et tale est melancolia quedam non naturalis. Et tunc dicendum ad auctoritatem Auicenne supra quod ibi intelligit de fleumate ipsum comparando ad melancoliam naturalem non ad innaturalem que ex ipso generatur. Alio modo possumus respondere: consueuimus dicere in terminis philosophie naturalis quod aqua est frigidior terra et e conuerso, sed aliter et aliter. Nam aqua est frigidior terra frigiditate positiua et elementari, sed terra est frigidior aqua frigiditate priuatiua que est per priuationem caliditatis astrorum et etiam elementorum sicut aeris et ignis, quoniam ab illis magis est terra remota quam aqua; ita eodem modo possumus dicere quod flegma frigiditate positiua est frigidius melancolia, sed frigiditate priuatiua que est per priuationem caliditatis, melancolia est frigidior fleumate. Secundo quia Auicenna ponit quod frigiditas alia e alia est generatiua humorum, et etiam caliditas, ideo est dubitatio utrum qualitas generatiua humorum, scilicet caliditas, sit una. Et arguitur primo quod sic quia si membrum generatiuum humorum est unum et calidum generatiuum humorum erit unum; sed ita est, ideo etc. Maior apparet quia unumquodque membrum habet proprium calorem et propriam complexionem. Minor declaratur: nam tale est epar. Item, sicut accidit in decoctione uini ita in decoctione humorum; sed calidum decoctionis uini est unum, ideo etc. Maior apparet per Galienum in secundo De uirtutibus naturalibus: Minor nota est: nam calidum quo uinum bullit unum est. Item, non uidetur quod frigiditas genert fleuma quoniam Auicenna infra in capitulo De uirtutibus ministrantibus ponit quod frigiditas nullum opus nature ingreditur; generatio autem fleumatis opus nature est; ideo etc, In contrarium est Auicenna. Dicendum primo quod humores sunt duplices, scilicet naturales et non naturales. Dico secundo quod calidum generatiuum humorum potest considerari dupliciter: uno modo secundum se, alio modo ut est transmutans materiam chilosam ad formam humoris. Modo dico quod humores naturales fieri habent a quodam calido naturali siue illud sit epatis siue cordis quoniam infra hoc disputabo. Et causa huius est quia cuiuslibet entis naturalis causa efficiens est quoddam calidum naturale; sed ut sic humores sunt quoddam naturale, ideo etc. Maior apparet per Aristotelem in quarto Methaurorum; ibi enim ponit quod omne mixtum habet proprium calidum per quod explet suas operationes. Minor est de se nota. Sed humores non naturales fieri possunt et a calido et a frigido et a pluribus agentibus, et ratio huius est quia quot modis aliquid recedere potest a naturali dispositione a tot agentibus fieri potest; modo humores a sua naturalitate multis possunt recedere modis, sicut ire uersus naturalitatem sit solum uno modo; ideo etc. Sed si calidum generatiuum humorum consideretur ut calidum est, sic dico quod est unum, et ratio huius est duplex: una est quia cuius est unus finis illius est unum agens ordinans illud in talem finem; sed generationis humorum unus est finis, qui est nutrire, ideo etc. Alia ratio est quia cuius materia est una et agens est unum; sed materia humorum est una, scilicet chilus, qui est unus in actu, plures tamen in potentia; ideo etc. Sed si consideretur illud calidum ut transmutatiuum est materie chilose in humoralem, sic dico quod non est unum, sed plura. Et ratio huius est quia cuius termini motus sunt plures et diuersi, et mouens non est unum, sed plura; sed termini motus generationis humorum sunt plures et diuersi, quoniam quattuor humores qui secundum Ypocratem in libro De humana natura sunt specie differentes Ad rationes. Ad primam: cuius membrum generatiuum est, concedatur; calidum scilicet ut calidum est, non ad materiam relatum. Ad minorem; calidum decoctionis unius unum est, uerum est ut calidum est, non autem ad materiam relatum. Ad tertiam: frigiditas non ingreditur etc, uerum est frigiditas simpliciter, sed illa que est sicut diminuta caliditas bene potest opus nature ingredi et talis est fleumatis generatiua. Dubitatio quam remouet in secunda parte est ista: ipse dixerat supra quod complexio temperata erat generatiua sanguinis, frigida et sicca erat generatiua melancolie et sic de aliis; modo crederet aliquis quod complexio generatiua humorum semper generaret sibi similem et non contrarium; modo hoc remouet dicens quod aliquando per accidens contrarium generare potest. Sed circa hanc secundam partem est intelligendum quod corpus est melancolicum dupliciter: uno modo ex generatione, alio modo ex tempore, et ex generatione aut est parum lapsum aut multum. Si parum dico quod semper suum epar melancoliam generat, et ratio huius est quia omne quod agit agit ut assimilet sibi passum; epar igitur illius corporis agens in chilum illum sibi assimilare intendit, unde plurimum melancolie est generans, quod est contra opinionem illorum qui ponebant in epate malincolico minus de melancolia generari quam in temperato, et cum secundum ipsos ubi plus de sanguine generatur ibi plus de melancolia generatur, cum in epate calido et humido plus multo generetur de sanguine quam in temperato in tali plus de melancolia generabitur, quod est contra intentionem Galieni in Tegni et omnium auctorum medicine. Sed si corpus illud sit multum lapsum tunc per accidens fleuma generabit, secundum eius epar. Nam sic est eius epar debilitatum quod amplius in chilum agens sibi eum assimilare non potest, et de complexione frigida et sicca huius corporis intelligit Auicenna hic. Deinde cum dicit: debes autem scire, in parte ista postquam Auicenna determinauit de modo generationis humorum, determinat de modo generationis superfluitatum ipsorum, et primo quamdam dubitationem mouet et remouet, secundo de modo generationis superfluitatum illarum exequitur. Secunda ibi: superfluitas enim. Circa primam partem est intelligendum quod dubitatio quam remouet est ista: ipse dixerat supra quod quedam digestio cibi est in ore, quedam in stomaco, quedam in epate. Modo quereret aliquis utrum essent plures digestiones ipsius cibi in corpore, et respondet quod sic. Sed est intelligendum secundo: cum dicit digestionem in uenis, possumus per uenas duo intelligere: unum est ex materia uenarum que ad membra perueniunt, et ut sic digestio in uenis non est tertia sed quarta; nam membra iam in cibum ipsum agunt, unde cibus iam aliqualiter de eorum forma recepit. Aliud possumus intelligere per uenas, scilicet illas que ab epate separantur secundum principium et medium earum, et ut sic in eis fit tertia digestio, non ut cibum mutant in earum substantiam, quia illa est digestio quarta, sed ut cibum mutant ad formam similem forme epatis. Uerum est tamen quod digestio ista in uenis non semper fit, sed solum aliquando, ut cum epar sanguinem corpori non transmittit, tunc fleuma in uenis existens in sanguinem conuertitur et tunc fit hec digestio. Sed tu dices: ex dictis Auicenne hic et supra habemus plures cibi digestiones, quia sex, quarum una est in ore, alia in stomaco, alia in mesaraicis, alia in epate, alia in uenis, alia in membris, propter quod est dubitatio utrum sint tot, uel plures, uel pauciores. Et uidetur quod sint plures quia est una alia digestio cibi que fit in corde secundum Aristotelem in secundo De partibus animalium et Galienum in quarto De iuuamentis membrorum: ibi enim dicit quod cum sanguis in epate generatus est, transmittitur per uenam ad cor et ibi subtile a spisso separatur, unde subtile uadit ad sinistrum uentriculum cordis. Hoc etiam arguitur ratione quia cum cor contineat omnia membra in uirtute actiua eis calorem prebendo oportet etiam ipsa continere in potentia passiua generando materiam ex qua ipsa nutriri habent, et talis est sanguis. In contrarium arguitur, scilicet quod sint pauciores quoniam digestio cibi que fit in ore non uidetur digestio quia a cibo superfluitates non separantur, etiam non uidetur quod digestio quarta sit digestio quia talis est forme introductio et digestio preparat ad introductionem forme. Iuxta quod est intelligendum quod digestio potest sumi dupliciter, uno modo large ut dicit michi alterationem quamcumque preparantem ad introductionem forme, et ut sic digestiones cibi plures sunt, quia septem. Alio modo proprie ut dicit michi decoctionem preparantem ad introductionem forme in qua superfluitates separantur, et ut sic solum sunt tres, scilicet digestio cibi in stomaco et in epate et in membris; nam in digestionibus aliis nulla fit superfluitatum separatio, et propterea auctores medicine has digestiones dicunt esse tres, alii plures. Per hoc apparet solutio ad rationes preterquam ad unam: cum dicitur: digestio quarta est introductio forme, dicendum quod talis digestio est introductio forme non completa, ideo uocari potest digestio. Circa primam partem est primo dubitatio utrum superfluitates que euacuantur per apostema sint extra naturam. Et uidetur quod non quia superfluitas illa non euacuatur extra naturam que euacuatur ui nature; sed superfluitas que euacuatur per apostema, saltem cretica, euacuatur ui nature secundum Galienum in tertio Pronosticorum; ideo etc. In contrarium est Auicenna. Dicendum quod superfluitas aliqua dicitur secundum naturam dupliciter: uno modo quia fit ex intentione nature et ex necessitate actus digestionis, et ut sic urina, egestio et sudor sunt superfluitates secundum naturam; alio modo quia fit ex dominio nature et ut sic superfluitas que euacuatur per apostemata cretica dicitur secundum naturam. Ad rationem: superfluitas illa non est extra naturam etc, uerum est extra naturam quia non euacuetur ui nature, sed bene euacuatur extra naturam quia non fit eius euacuatio neque ex intentione nature neque ex necessitate actus digestionis. Ad minorem:.superfluitas etc. uerum est, et ideo contingit quod non sit extra naturam quia facta ex dominio nature, sed bene est extra naturam modo alio. Secundo est dubitatio utrum talis superfluitas sit superfluitas tertie digestionis uel quarte, et uidetur quod non tertie quia talis est ypostasis; uidetur quod non quarte, scilicet quoniam talis continetur in porositatibus membrorum ubi quarta fit. In contrarium est Auicenna qui ponit eam esse superfluitatem utriusque digestionis. Iuxta quod est intelligendum quod superfluitas que per apostema euacuatur potest dupliciter considerari; uno modo ratione materie, et ut sic humor est superfluitas digestionis uenarum et epatis, alio modo ratione forme sue quia ut sic est superfluitas digestionis membrorum, et hoc ideo: nam in principio apostematis superfluit in quanto respectu membri materia apostematis, aut quia membrum nutrimentum suum proprium digerere non ualet et sic fit apostema pro materia digestionis, aut quia membrum est debile unde superfluitates ab alio est recipiens et sic fit apostema per uiam transmissionis materie. Etiam ratione loci potest dici superfluitas quarte digestionis. Ad rationes. Ad primam quando dicitur: ypostasis est superfluitas tertie digestionis, uerum est, tamen aliter quam superfluitas que est in apostemate, quoniam ypostasis derelinquitur ex perfecta digestione membtorum, superfluitas autem illa ex imperfecta. Ad secundam apparet solutio ex dictis. DEINDE CUM DICIT debes autem, in parte ista, ut dicebatur supra, Auicenna remouet quasdam dubitationes, et maxime supra generationem humorum. Nam supra dixerat quod humorum quidam erant subtiles, quidam crossi. Modo quereret aliquis quorum humorum euacuatio magis debilitaret corpus, aut euacuatio crossorum humorum aut subtilium. Etiam ipse posuerat causas generatiuas humorum; modo quereret aliquis que sint cause motus humorum. Primo ergo Auicenna remouet primam dubitationem, secundo secundam ibi: et debes scire. Circa primam partem est intelligendum quod illud quod dicit Auicenna: si alicuius humores subtiles exeunt etc. potest referri ad duo corpora, ut uelit dicere Auicenna, si sint duo corpora in quorum uno sint humores crossi, in alio subtiles euacuatio subtilium in secundo corpore magis debilitabit ipsum quam euacuatio crossorum in primo corpore. Et hoc est etiam uerum quia euacuatio talium humorum est multa et uelox; etiam quia cum ipsis multa fit euacuatio spirituum et etiam ille eedem cause que humores subtiles euacuant euacuant etiam spiritus. Potest etiam referri ad unum corpus, ut uelit dicere quod si sit unum corpus in quo simul abundent humores crossi et subtiles, euacuatio subtilium magis erit debilitans corpus illud quam euacuatio crossorum, non quod fortitudo uirtutis magis stet cum humoribus subtilibus quam cum crossis, quoniam magis stat in crossis, unde dicit Auicenna infra, fen tertia, capitulo de eo quod comeditur et bibitur quod nutrientia crossa uirtutem magis fortem reddunt, sed hoc contingit quia sanitas magis stat cum humoribus subtilibus quam cum crossis, unde dicit Aristotels in De animalibus quod habentes sanguinem subtilem melius intelligunt aliis. Sed tu dices: uidetur quod euacuatio crossorum humorum magis corpus debilitet quam euacuatio subtilium quoniam euacuatio illorum humorum magis debilitat corpus quorum remanentia in corpore magis uirtutem fortificat; sed humores crossi sunt huiusmodi, ut apparet ex dictis; ideo etc. Dicendum est quod sine dubio equali euacuatione crossorum humorum et subtilium bene magis debilitat euacuatio crossorum quam euacuatio subtilium, tamen quia humores subtiles in maiori quantitate et etiam uelocius euacuantur, quia etiam spiritus sibi in euacuatione associant, ideo eorum euacuatio magis corpus debilitat quam euacuatio crossorum. Secunda in duas quia primo Auicenna ponit unam causam motus humorum, secundo aliam. Secunda ibi: et ipsemet. Uerum est tamen quod hec pars posset diuidi contra totum precedens hoc modo, quod postquam Auicenna inuestigauit modos generationis et causas generationis et multiplicationis humorum, in parte ista inuestigat causas motus ipsorum. Circa secundam partem est dubitatio. Diceret aliquis: non uidetur quod species recepte in anima possint esse causa motus humorum quoniam nullum intentionale est causa alicuius realis; sed species ille in anima recepte intentionales sunt, motus autem humorum realis est; ideo etc. Ad hoc respondent aliqui dicentes quod pro tanto species recepte in anima possunt esse causa alicuius alterationis et motus realis eo quod species recepte in anima aliquid retinent de uirtute forme cuius sunt species, sicut species caliditatis aliquid de uirtute calidi retinet et species frigidi de uirtute frigiditatis. Sed istud non est bene dictum propter duo: primo quia ego uideo quod species frigidi calefacit, sicut uerbi gratia aliquis existens in estu et imaginetur niuem uel glaciem fit in eo quedam caliditas, quoniam delectatur, et delectatio stat cum caliditate, sicut contristatio cum frigiditate. Secundo hoc non est bene dictum quia sequeretur tunc quod species calidi recepta in speculo uel in aere calefaceret sicut cum in illis reciperetur species rei rubee que caliditatem habet mouere, et tamen hoc non facit in speculo recepta aut in aere, sed in corpore recepta. Et ideo dico aliter: nam species ipse in anima recepte comprehenduntur ab ipsa anima sub ratione delectationis, et tunc anima illud comprehensum cuius species comprehenditur prosequitur, aut sub specie contristationis et tunc illud fugit. Quando igitur res aliqua ab anima apprehenditur per sui speciem sub ratione delectationis quia appetitus illius animam perficit, anima suum instrumentum mouet ad illam prosequendam, uerbi gratia cum speciem pomi apprehendit sub ratione delectabilis, tunc quia appetitus illius animam perficit, mouet anima suum intrumentum, ut puta musculum ad pomum apprehendendum. De hoc non potest causa alia assignari. Sed tu dices: ego bene uideo causam istam in generali, sed ego quero causam in speciali huius quod dicitur in littera. Dicendum quod causa illius est: nam quando res rubee ab anima apprehenduntur, tunc quia sui similitudine et proportione ad uirtutem motiuam sanguinis excitant illam ad sui operationem unde quodammodo uirtus illa sui proprii effectus rememoratur, ideo contingit tunc propter intuitum rerum rubearum sanguinem moueri. Et est simile sicut si aliquis uideat alterum mingere, statim mouetur ad mingendum. Hoc enim non contingit nisi quia propterea quia uidet alterum mingentem excitatur uirtus expulsiua urine et quodammodo sui effectus rememoratur, unde urinam expellit Deinde cum dicit: hic quidem dicimus, in parte ista Auicenna excusat se a sufficienti modo generationis humorum et causas generationis ipsorum, et apparet illud quod dicitur queritur utrum in uenis fiat digestio. Et arguitur primo quod non quia digestio est i.m.conuersio rei ad aliam formam; sed sanguis in uenis non conuertitur ad aliam formam quam in epate; ideo etc. Primum apparet per Galienum in primo, secundo et tertio De uirtutibus naturalibus. Minor est de se nota. Item Galienus in tertio De complexionibus nullam ponit fieri digestionem in uenis, unde dicit quod nichil nutrit nisi pertranseat per tres digestiones, scilicet digestionem stomaci, epatis et membrorum. In contrarium est Auicenna. Dicendum quod in uenis est digestio, et ratio huius est quia si in uenis fit conuersio sanguinis ad formam aliam quam in epate in uenis fit digestio sanguinis; sed ita est; ergo etc. Maior apparet quia digestio non est aliud quam conuersio rei ad formam aliam. Minor declaratur tripliciter. Primo sic, quia qualis est proportio uenarum mesaraicarum precedentium epar ad epar, talis uidetur proportio uenarum sequentium epar ad epar; sed talis est proportio illarum uenarum ad epar quod ibi cibum recipit conuersionem ad formam aliam, quia rubificatur; ideo etc. Secundo sic, quia uene sunt digerens medium inter digestionem que fit in epate et eam que fit in membris, que digestiones sunt extreme; modo cum non fiat transitus de extremo af extremum nisi per medium, ideo etc. Tertio sic: agens approximatum passo necessario fit actio et effectus; cum igitur sanguine existente in uenis uene per sui uirtutem agant in sanguinem et sanguis sit dispositus ut ipsarum actionem recipiat, fiet necessario actio que est aliqualis dealbatio sanguinis, cum uene sint membra spermatica. Unde dicebat Galienus in commento primi Pronosticorum circa finem quod digestio sanguinis est similis digestioni spermatis. Sed aduertendum quod triplex est digestio in uenis: una que est eis propria qua sanguis in eis dealbationem recipit et de hac intelligit Auicenna quando dicit quod digestio est in uenis; alia est que fit in uenis ex necessitate finis, sicut quando in uenis fleuma in sanguinem conuertitursicut ponit Galienus in quarto De regimine sanitatis; alia est que fit ex necessitate materie cum in uenis fleuma in sanguinem conuertitur uel sanguis in coleram, et hoc facit maxime in uirtute epatis Ad rationes. Ad primam: digestio etc. uerum est. Ad minorem: sanguis etc., falsum est, ymmo ibi aliquam dealbationem recipit, ut uisum est. Ad secundam: Galienus in tertio De complexionibus etc., possumus respondere dupliciter: uno modo quod Galienus comparando primam digestionem sanguinis in uenis illam reduxit ad digestionem membrorum. Alio modo quod considerando secundam uel tertiam digestionem que fit in uenis illam reduxit ad digestionem epatis. Postquam Auicenna supra, in docrina quarta. executus est de humoribus, in parte ista in doctrina quinta exequitur de membris, et primo de eis exequitur in generali notificando eorum causas, operationes et iuuamenta, secundo de eis exequitur in speciali. Secunda ibi; dicemus in sequenti capitulo. Prima in duas quia primo ponit quamdam diffinitionem membrorum, secundo de membris exequitur diuisiue. Secunda ibi: membrorum autem. Circa primam partem est intelligendum quod per hoc quod membra sunt corpora separantur a rebus naturalibus que corpora non sunt, sicut est complexio, uirtus et operatio; per hoc quod generantur ex prima commixtione humorum separantur a rebus naturalibus que corpora sunt, sicut elementa, humores et spiritus. Nam elementa ex prima commixtione humorum non generantur neque etiam humores neque spiritus, ymmo spiritus generantur ex uapore resoluto ex humoribus, temperato per aerem frigidum attractiuum, ut apparebit infra, fen secunda. Uerum est tamen quod possumus dicere quod Auicenna sub membris spiritus comprehendit quoniam Auicenna diffinit hic membra ut animata sunt per spiritum. Attamen prima expositio melior est quoniam, licet hic non diffiniantur membra nisi ut animata sunt, tamen alius est locus generationis spirituum et membrorum quoniam spiritus in corde generantur, membra autem alia non, sed in locis propriis. Etiam alius est modus generationis utrorumque quia spiritus ab alio generantur et augentur, sed membra seipsa nutriunt et augent. Secundo est intelligendum quod Auicenna, in diffiniendo membra ipsa ea diffiniuit non per formam quia illa est in eis diuersa, nam alia est forma membrorum simplicium et alia compositorum, sed diffiniuit per materiam quoniam in illa communicant. Attamen, cum aliquid per materiam diffinitur oportet manifestare illius materiam et quomodo materia sit illius materia et ordinem materie ipsius. ideo Auicenna primo notificat materiam membrorum per hoc quod dixit: humorum, secundo notificat quomodo humores sunt illorum materia, quia per commixtionem, tertio notificat per ordinem materie per hoc quod dicit: prima. Nam prima et immediata materia membrorum sunt humores. Tertio est intelligendum quod hic membrum non diffinitur proprie acceptum quoniam membrum proprie acceptum est solum membrum organicum secundum Aristotelem in primo De ystoriis animalium, et causa huius est quod illud est proprie membrum quod est anime instrumentum; modo membrum organicum est solum anime instrumentum, non autem consimile quia si in ipso sint operationes anime proprie non tamen sunt in ipso operationes anime communes ut ipsa in corde est recepta; modo penes tales membrum dicitur intrumentum anime; sed hic sumitur membrum large, ut communiter se habet ad membrum consimile et organicum. Et in hoc differunt membra corporis ab hiis que sunt partes corporis, quoniam corporis partes nullam habent ex operationibus nature, neque communibus neque propriis. Sed est aduertendum quod inter partes corporis quedam sunt que sunt dure in substantia, et quedam humide, et que sunt dure quedam sunt magis frigide ad defensionem, sicut ungues, quedam magis ad ornatum et etiam defensionem, ut pili capitis. et quedam sunt humide, quedam uero non sunt superfluitates sicut quattuor humores et chilus, quedam sunt superfluitates et iste duorum modorum, quia quedam sunt superfluitates in finem ordinate sicut sperma et sanguis menstruus, quedam non in finem ordinate sicut urina et stercus. Sed hic est dubitatio. Primo, Auicenna ponit quod membra generantur ex commixtione humorum. Sed contra: ex humoribus sic membra generantur sicut humores ex cibis secundum Auicennam in littera; sed hunores non generantur ex cibis solum per eorum commixtionem, sed etiam alterationem; ideo etc. Idem etiam ponit Aueroys in secundo sui Coliget. Item, aliquod inanimatum ex pluribus inanimatis fieri non potest per illorum mixtionem; sed humores inanimati sunt, membrum uero animatum; ideo etc. Preterea non uidetur quod membra generentur ex prima commixtione humorum, ymmo humiditatum suarum; nam ille immediate in membra conuertuntur. In contrarium est Auicenna. Iuxta quod est intelligendum quod si loquamur se humoribus secundum opinionem medicorum sic quod sint actu distincti, oportet necessario dicere membra ex mixtione humorum generari; nam, quia membra alium et alium habent modum complexionis, ideo etiam in sui generatione sicut in sui nutricatione alio et alio egent modo mixtionis humorum cum ex ipsis generari debent. Unde pulmo in sui generatione plurima indiget mixtione colere cum sanguine, sicut stomacus in sui generatione plurima indiget mixtione fleumatis cum sanguine; etiam quantum ad hoc membra non solum generantur ex mixtione illorum, sed etiam ex illorum alteratione, cum alterantur ad formam membri recipienda. Sed si loquamur de humoribus secundum intentionem Aristotelis, scilicet quod sint unum in actu et plura in potentia, tunc ex illorum mixtione non generantur membra, sed magis ex illorum alteratione. Tamen Auicenna hoc modo fecit mentionem de mixtione quoniam si ex sanguine hoc modo debet generari pulmo. oportet quod in sanguine sit plurima pars que sit apta conuerti in coleram, et sic de aliis. Tunc ad rationes. Ad primam: sicut humores etc.dicendum quod non est simpliciter simile, sed quo ad quid, scilicet quantum ad hoc quod sicut humores sunt causa immediata generationis membrorum sic cibi sunt causa immediata generationis humorum. Alio modo possumus dicere quod etiam ex diuersis cibis fit una forma per alterationem et mixtionem, sicut chilus. Ad auctoritatem Aueroys apparet solutio ex dictis. Ad aliam dicendum quod Auicenna sub membris humiditates comprehendit quoniam quando humores in humiditates suas conuertuntur iam aliquid de forma membri acceperunt ut declatatum fuit supra. Secundo est dubitatio. Auicenna ponit quod humores generantur ex prima commixtione ciborum. Sed contra, ymmo chilus est qui generatur ex prima commixtione ciborum. Dicendum quod Auicenna chilum sub humoribus comprehendit. Tertio est dubitatio. Auicenna ponit quod cibi generantur ex prima commixtione elementorum. Sed contra, nam caro nobis est cibus et tamen ipsa non generatur ex prima commixtione elementorum. Ad hoc possumus respondere primo quod Auicenna non manifestauit ordines alios materie ciborum quoniam solum illos manifestauit qui faciunt ad constitutionem humani corporis; modo quia ordo alius materie ciborum, utrum ex elementis constitueretur uel ex humoribus nichil faciebat ad constitutionem membrorum humani corporis, ideo forsan pro tanto Auicenna de illo mentionem non fecit. Alio modo possumus respondere quod hoc dixit Auicenna quoniaam in philosophiam dicimus quod corpus mixtum inanimatum immediate fit ex elementis, et quia cibus quem assumimus siue sit caro siue non, mixtum inanimatum est quoniam carnem non comedimus uiuam, sed mortuam, ideo forsan Auicenna pro tanto dixit cibos generari ex prima commixtione elementorum. Secunda in duas quia Auicenna primo premirttit quamdam diuisionem membrorum, secundo de illis exequitur. Secunda ibi: primum membrorum. Prima in duas quia primo ponit illam diuisionemk declarando unum membrum diuisionis, secundo declarat secundam. ibi: composita. Circa primam partem est intelligendum primo quod caua diuersitatis membrorum in simplicia et composita est ista: nam anima operationum perfectiua multa organizatione indiget, unde quia ipsa in homine plurium operationum erat perfectiua quam in brutis, etiam quantum ad animam sensitiuam quoniam in homine est operatio reminiscentie, non autem in brutis, ideo anima in homine plurium organizatione indiguit quam in brutis. Quia igitur in homine membra composita organa erant quibus anima suas operationes perficiebat ideo oportuit illa esse in humano corpore; et cum membra composita sint ex simplicibus constituta oportuit etiam membra simplicia in corpore hominis esse; unde si ipsa operationes anime communes faciant, ipsa non faciunt nisi per composita. Sed tu dices:: hoc non uidetur uerum quoniam dictum est in primo De accidenti et morbo quod in unoquoque membro organico est pars consimilis per quam membrum organicum perficit suam actionem. Ad hoc dicendum quod illud non est contra dicta; nam si membrum consimile sit operationis principium solum est sicut illud a quo operatio procedit; sed membra ipsa organica sic ad operationes anime se habent quod se illis operationibus subiciuntur, unde sunt substantia operationum anime. Nam pro tanto ipsa uocata sunt anime instrumenta ut apparebit statim. Secundo est intelligendum quod membrum simplex uocari potest simplex quia per priuationem compositionis ipsius ex membris aliis; etiam consimile distinctum est contra officiale quia in nature officium siue anime, et maxime cum amputatum non est.; etiam homimerum dicitur eo quod est unius nature et dicitur homimerum ab henos quod est unum et miomeros quod est natura, unde homimerum, id est membrum unius nature. Eodem modo membrum compositum potest dici tripliciter: primo modo compositum quia ex membris simplicibus componitur, et officiale quia est anime instrumentum et aniomerum quia non est unius nature, unde aniomerum dicitur ab a quod est sine, et miomerum quod est una natura, ita quod hamiomerum idem quod est esse sine una potentia. Secundo est intelligendum quod Auicenna signanter dixit: partem sensibilem; nam duplex est pars consimilis membri, una in qua saluatur operato consimilis, scilicet carnis que si amplius diuidatur in ea operatio carnis non saluatur; alia est pars insensibilis que est pars potentiali in qua amplius forma consimilis non saluatur, scilicet carnis; modo cum prima pars toti communicat in operatione, non autem secunda, ideo prima toti communicat in nomine et diffinitione, non autem secunda. Quarto est intelligendum quod membrum consimile potest sumi dupliciter: uno modo secundum se, quando scilicet pars eius toti communicat in nomine et diffinitione quia etiam in operatione, alio modo ut est pars officialis, et isto modo pars eius toti non communicat ratione et diffinitione et nomine, ut uerbi gratia si pars ossis cruris, ut os est toti communicet in nomine et diffinitione, tamen ut pars est membri officialis, scilicet cruris, toti non communicat in illis quoniam operationem cruris facere non potest sicut totum os. Circa secundam partem est intelligendum quod inter membra composita quedam sunt composita ex compositis sicut facies et manus, quedam sunt composita ex simplicibus, sicut digitus; quedam in illis manifestam distinctionem non habent, sicut uena et artaria, licet secundum rei ueritatem in illis ditinctionem habeant; modo Auicenna hoc maxime manifestauit in membris compositis que composita sunt ex compositis quoniam in talibus manifestius apparet quod pars non est communicans toti in nomine et diffinitione. Secundo est intelligendum quod inter membra simplicia quedam sunt que secundum sensum et ueritatem in partibus distinctionem non habent, sicu caro glandosa et os, et in talibus est pars maxime communicans toti nomine et diffinitione; quedam sunt que secundum ueritatem solum habent diuisionem in partibus sicut caro lacertosa et sensitiua et in talibus pars est minus nomine et diffinitione toti communicans. Etiam sciendum quod inter membra simplicia quedam sunt simplicia ex parte substantie et nature, sicut os, caro; quedam sunte simplicia esx parte substantie sed non nature, sicut uena quoniam in substantia secundum sensum consimilis est, unde seipsam nutrit, attamen ex parte nature officialis est quia defert sanguinem cuius delatio nature organice pertinet. Deinde cum dicit: primum, in parte ista Auicenna de membris exequitur ea notificando, et primo ea notificat quantum ad ea que omnibus membris sunt communia, secundo quantum ad ea que solum sunt quibusdam membris communia. Secunda ibi: et etiam dicemus. Prima in tres quia membra primo notificat ex parte cause formalis eorum, secundo ex parte cause finalis, tertio ex parte cause materialis. Secunda ibi: Galienus autem dixit. Tertia ibi: et etiam denuo dicemus. Prima in duas quia primo membra notificat ex parte cause formalis que est complexio, secundo ex parte cause formalis que est uirtus. Secunda ibi: in unoquoque. Prima potest habere tot partes quot sunt membra que notificat. Primo ergo notificat os, secundo cartilaginem et sic de aliis; partes patent. Circa primam partem est intelligendum quod os dicitur membrum primum. propter tria: primo quia ad sensum, et maxime tactus, est occurrens primo; secundo potest dici primum ordine generationis quoniam generatione membra spermatica sunt priora carniformibus; os autem est membrum spermaticum. Uerum est tamen quod hec expositio non est conueniens quoniam hoc competit etiam uenis et artariis, cum sint membra spermatica. Tertio dici potest membrum primum quia os est fundamentum corporis quia sicut in artificiatis fundamentum est aliis prius. ita etiam in naturalibus. Secundo est intelligendum quod os dicitur substentaculum motuum corporis: nam declaratum est ab Aristotele in libro De celo et mundo et in libro De causa motus animalium, quod motus semper fit per aliquod fixum et firmum substentans motum; aliter enim non posset mortus perfici et compleri; quia igitur in homine et in aliis animalibus mouentibus se motu progressiuo maxime fiebat motus oportuit maxime in illis esse ossa que erant motus illorum substentaculum. In animalibus autem que conchilia uocantur non fuit necessarium ossa esse, cum talia motu progressiuo non moueantur, fuit tamen aliquid in eis quo suum motum perficere potuerunt. Quod dicitur in secunda parte notum est. In parte precedenti Auicenna notificauit membrum quod est os et membrum quod est cartilago, modo in parte ista notificat membrum quod est neruus. Circa quam est primo intelligendum quod illud uerbum postea potest dicere duplicem ordinem, uno modo ordinem qualitatis que est durities, quasi uelit dicere Auicenna quod membrum habens duritiem post os et cartilaginem est neruus. Sed hec expositio non est uera quoniam est inuenire post os et cartilaginem membrum quod est durius quam neruus, sicut corda et panniculus. Uerum est tamen quod possemus dicere quod inter membra simplicia neruus post os et cartilaginem est magis durus; modo ligamentum et corda membra simplicia non sunt. Attamen prima expositio melior est. Alio modo potest dicere ista dictio postea ordinem numeri, ut uelit dicere quod in numero tertium membrum post os et cartilaginem est neruus, et hec expositio uera est Unde sicut Auicenna posuit hoc membrum aliud ponere posuisset. Secundo est intelligendum quod si nerui oriantur a cerebro et a nucha, tamen maior eorum pars oritur a nucha; nam septem paria ipsorum a cerebro oriuntur, alia autem a nucha, ut apparet infra, de anothomia neruorum. Utrum autem nerui a cerebro oriantur est dubitatio. unde hoc apparebit in fine lectionis. Sunt etiam albi quia a cerebro et nucha oriuntur que alba sunt. Sunt autem molles ad flectendum eo quod ipsi secundum eorum uillos diuidi habebant in substantiam lacerti, etiam quia neruus ipse habebat deferre neruum sensitiuum et motiuum ad membra. Sunt etiam duri et inepti ad separandum et diuidendum: spititus ab eis effunderetur; fuerunt enim alicuius speciei scrips. et del. duriciei ut spiritus possent conseruare et alicuius molliciei ut posset in eis aliqua spirituum euentatio fieri. Et per eos sensum et motum habent membra. Sed aduertendum quod membra habent sensum et motum per aliquid dupliciter: uno modo quia illud est principium sensus et motus, et ut sic per neruum membra sensum et motum non habent, alio modo quia illud est organum per quod sensus et motus a principio ad alia membra defertur et ut sic per neruum membra habent sensum et motum. Nam secundum Galienum in primo Pronosticorum supra illo uerbo manuum mobilitatis signa sicut sensibilia ad organum sensus deferuntur per species eorum in medio receptas, sic uirtus motiua et sensitiua a principio defertur ad alia membra per instrumentum medium intrinsecum quod est neruus. Unde hec est differentia inter medium intrinsecum et extrinsecum, quia medium intrinsecum anime instrumentum uocari potest, extrinsecum autem non. Deinde cum dicit: post neruos, in parte ista notificat membrum quod est corda, et primo ex parte sui motus et effectus, secundo ex parte substantie. Secunda ibi: que quidem. Circa primam partem est intelligendum quod Auicenna signanter dixit: plerumque, propter musculos qui cordas non habent, sicut musculi frontis et musculi longitudinales uentris quia musculi latitudinales et transuersales bene habent cordas. Secundo est intelligendum quod Auicenna signanter dixit: quandoque relaxant; nam ipsorum musculorum quedam est relaxatio cui contractio coniungitur sicut apparet in musculis manus qui cum relaxantur a parte exteriori, contrahuntur ab interiori. Alia est relaxatio cui contractio non coniungitur, sicut cum musculi palpebrarum relaxantur. Tertio est intelligendum quod Auicenna dixit contractionem propter debilem contractionem cordarum, et congregationem propter mediocrem earum contractionem et reductionem uersus principium propter earum fortissimam contractionem. Quod dicit in secunda parte notum est. Deinde cum dicit: post eas, in parte ista notificat ligamenta, et apparet Deinde cum dicit: et post ligamentum, in parte ista Auicenna notificat ligamenta et apparet Deinde cum dicit. et post ligamenta, in parte ista Auicenna notificat artarias. circa quam est primo intelligendum. quod inter artarias quedam est que facit ad euantationem caloris et spiritus siue sanguini qui est in corde.sicut artaria uenalis que est in pulmone; quedam est que facit ad euentationem caloris et sanguinis qui est in artariis, sicut artarie alie que hoc faciunt per earum pulsum. Uerum est tamen quod artarie ipse etiam faciunt ad aliqualem euentationem sanguinis et spiritus in corde existentis, sicut apparet in apopleticis in quibus non fit motus secundum anhelitum. Secundo est intelligendum quod artarie sunt causa distributionis spiritus. Nam secundum Aristotelem in De morte et uita solum unius membri est proprie generatio, sicut cordis; aliarum autem estmagis adnascentia quedam. Nam quia animal ipsum erat unum oportuit in eo animam recipi principaliter in membro uno quod esset illius subiectum, alia autem ipsius organa; si enim forent plura membra in quibus anima eque reciperetur, tunc animal non esset unum sed plura; tale autem membrum fuit cor, et ideo necessarium fuit ab ipso spiritus ad alia membra per artarias deferri et per artarias distribui. Sed aduertendum quod per artarias ipsas non proprie fuit sanguinis nutrimentalis distributio, sed ipsius distributio magis facta fuit per uenas. Uerum est tamen quod etiam sanguis aliquis, quia artarialis, distributus fuit per artarias propter duo, quorum unum est ut talis sanguis uenali admixtus, illi multam daret decoctionem, unde ad illum comparatur sicut formam ad materiam; aliud est ut per sanguinem illum in artariis existentem posset fieri spirituum generatio et eorum conseruatio. Tertio est intelligendum quod artarie ipse ortum habent a corde et in hoc Auicenna concordat et Galienus et etiam Aristoteles. Et ratio huius est: ab illo oriuntur aliqua uasa in quo generatur illud quod debet per uasa illa distribui; sed ita est quod calor uitalis et spiritus qui debet a corde ad membra alia distribui per artarias in corde generatur, ut apparet ad sensum; ideo etc. Item quia uidemus sanguinem esse in corde sicut in lacuna et fonte qui per artarias debet diffundi et ad membra distribui. Etiam quia uidemus incensam caliditatem esse circa sinistrum uentriculum cordis. Etiam quia uidemus artarias non transire per substantiam cordis, sed ad cor terminari Deinde cum dicit: postea sunt, in parte ista Auicenna notificat membrum quod est uena, et apparet. Deinde cum dicit: post sunt, in parte ista Auicenna notificat membrum quod est panniculus Deinde cum dicit: postea est caro, in parte ista, notificatis membris spermaticis, hic notificat membrum carniforme, scilicet carnem. Circa quam est intelligendum quod ex dictis Auicenne debemus accipere quod sic operatur natura sicut operatur prudens pictor. Modo nos uidemus quod sic operatur prudens pictor quod primo quasdam lineationes facit cum uult formam aliquam constituere, postea inter lineationes ipsas colores apponit ut illam perficiat. Et sic etiam facit natura quia primo membra ipsa spermatica lineat, deinde super illa carnem apponit et constituit corporis formam ex utrisque. Et arguitur primo quadam ratione generali quod nerui et uene a corde oriantur. Nam in omni multitudine ordinata oportet dare aliquod unum quod sit illius multitudinis principium, aliter enim multitudo non esset una; sed nerui et uene multitudinm habent; ideo oportet ponere in eis aliquod membrum quod sit eorum principium Tale autem est cor. Nam ipsum intra omnia membra est principium primum; ergo etc. Postea etiam probatur ratione speciali quod nerui oriantur a corde quia ab illo membro oriuntur nerui quod est membrum sensitiuum et motiuum; sed hoc est cor; ideo etc. Maior apparet quoniam per uenas sensus et motus ad alia membra deferuntur. Minor declaratur: nam uidemus in uigilia in qua est sensus et motus quod calor a corde ad alia membra expanditur et in somno in quo sensus est motus auferuntur quod calor ab aliis membris omnibus uersus cor retrahitur. Item membrum sentiens non potest habere ortum a non sentiente; sed neruus sentit ut apparet ad sensum, cerebrum autem non secundum Galienum in sexto De interioribus et quarto De accidenti et morbo curca finem; ideo etc. Postea arguitur quod uene oriantur a corde quia ab illo membro oriuntur uene quod est principium nutrimenti; sed cor est huiusmodi; ideo etc. Maior apparet quoniam uene ordinantur ut per eas nutrimentum ad alia membra deferatur. Minor declaratur secundum Aristotelem in septimo Metafisice, idem est agens quod dat formam et materiam; sed cor membris aliis dat formam, ergo illis dabit materiam; talis autem est nutrimentum. Postea arguitur quod uene non oriantur neque a corde neque ab epate quoniam secundum Auicennam infra, isto capitulo, omne panniculi corporis oriuntur a panniculo tegente costas et a panniculo syfac; sed uene sunt panniculus; ideo etc, In contrarium est Auicenna hic et etiam Galienus in quarto De iuuamentis membrorum. Ad questionem istam dico primo absolute quod nerui oriuntur a cerebro et non a corde, et ratio huius est quia ab illo membro uidentur oriri nerui in quo generatur illud quod debet per neruos delegari ad membra; sed spiritus sensitiuus et motiuus qui per neruos ad membra debet delegari in cerebro generatur; ideo etc. Maior nota est, quia da quod in aliquo membro fiat generatio alicuius quod quidem debet ad membra delegari et ab illo non oriantur uasa per que illud delegari debet, statim sequetur quod generatio illius sit otiosa et frustra. Et est simile: si enim anima corpori dat uirtutem motiuam et illi non dat musculos per quos ministraliter illa uirtus perficitur, statim sequitur quod illa uirtus motiua corpori ab anima sit otiose data. Minor declaratur; nam spiritus sensitiuus et motiuus complementum sue forme in cerebro recipiunt et non in corde, eo quod talis spiritus quadam temperie indigebat; modo illa in corde recipere non poterat. Hoc etiam declaratur ex quibusdam signis quoniam nerui cerebro in substantia assimilantur; sunt enim albi etiam in complexione, quia sunt complexionis frigide sicut cerebrum. Hoc etiam apparet ex anotomia; per anotomia enim uidemus neruos a cerebro ortum haberi. Attamen apud quosdam est dubitatio de neruo qui prouenit a corde ad cerebrum, utrum ille habeat ortum a cerebro uel prius a corde ortum habuerit: et dico quod neruus ille a cerebro habet ortum, quod declaratur primo ex sensu; nam si talis neruus in parte superiori stringatur auffertur statim sensus et motus, sed si in inferiori parte stringatur hoc non contingit. Secundo hoc declaratur ex ratione; nam quia cor sensum habebat oportuit ad ipsum a cerebro peruenire neruum qui ad ipsum spiritum sensitiuum et motiuum deferret eo quod per multam distemperantiam non poterat talis spiritus in corde generari. Dico secundo quod uene simpliciter ortum habent a corde, quod primo declaratur auctoritate Galieni primo et septimo De iuuamentis membrorum ubi ponit uenas oriri ex dextro uentriculo cordis et artarias a sinistro uentriculo cordis et dat ibi modum generationis uenarum in corde eo quod in corde est calidum quod aptum est commiscere humidum cum sicco ex quibus materialiter habent uene generari. et etiam est ibi tale siccum et humidum. Etiam sine dubio si uene ortum haberent ab epate non essent tante soliditatis quanto sunt, et ideo necessarium fuit ipsas ortum habere a membro quod soliditatem haberet; tale autem membrum est cor. Item,in corde est inuenire sanguinem etiam uenalem sicut in lacuna et fonte; modo cum uene ipse ordinate sint ad deferendum sanguinem ad membra, oportet dicere uenas a corde ortum habere. Item, idem membrum est principium uite et nutrimeenti, quia da quod non sit principium nutrimenti, statim sequitur quod non sit principium uite eo quod uita per nutrimentum coniunctum existit; sed cor est principium uite membrorum omnium, ut omnes concedunt; ideo etiam erit principium nutrimenti eorum modo cum uene ordinate sint ad deferndum sanguinem ad membra nutrimentum oportet dicere ipsas a corde ortum habere. Item, ab illo membro uene habent ortum in quo membro uene terminantur et per illud non transeunt; sed ita est quod uene in corde terminantur, sed per epar transeunt; ideo etc. Sed tunc est dubitatio apud aliquos utrum uena porta ortum habeat a corde, et uidetur quod non quoniam ipsa terminari uidetur in epate; etiam ibi ramificatur in ramos qui sunt eius radices. Sed sine dubio dicendum est quod etiam uena ista ortum habet a corde; nam ipsa est tota una uena cum uena que in epatis gibbo ramificatur que a corde ortum habet. Et cum dicitur quod rami illi sunt radices ipsius, falsum est eo quod per ramos illos nutrimentum non attrahit, sed magis per uenas mesaraycas. Sed tu dices: ergo ortum habebunt uene ab intestinis. Dicendum quod non sequitur eo quod prius fuit membrorum generatio quam nutricatio; quia igitur cor habebat membra ipsa generare oportuit primo ab ipso uenas oriri quibus transmitteret sanguinem qui materia erat ipsius. generationis. Dico tertio quod uenarum diuisio et earum directio ad membra fit in epate. Et causa huius est quoniam secundum partem superiorem et inferiorem epatis uidemus uenas in eo ramificari, et hoc necessarium fuit quoniam, cum cor ad membra per uenas nutrimentum transmitteret, oportuit quod ille in aliquo membro firmarentur per diuisionem in ramos, sicut in epate, sicut etiam uidemus quod uolentes firmare aliquam nauim plures ancoras in aquam eiciunt. Ita ponit Aristoteles in quarto De partibus animalium Per hoc patet solutio ad rationes. Ad primam: in omni multitudine ordinata oportet dare aliquod unum quod sit illius principium uerum est mediate uel immediate; modo nos ponimus cor bene esse mediatum principium neruorum et uenarum. Ad secundam ab illo membro oriuntur nerui etc., dicendum quod nerui ipsi ortum habent aut a membro in quo principaliter est primum sensitiuum et motiuum. aut in membro in quo illud est tamquam in organo communi, et quia primum sensitiuum et motiuum est in cerebro sicut in organo communi, ideo etc. De hoc autem magis dicetur infra in questione in qua queretur utrum uirtus sensitiua sit in corde an in cerebro quoniam de hoc uidetur fuisse disceptatio inter Galienum et Aristotelem. Ad tertiam: membrum sentiens etc., dicendum quod non est necessarium; nam illud quod oritur ab aliquo non semper illi attestatur eet ideo dato quod cerebrum non sentiat non tamen inconueniens est neruos ab ipso ortum habere. Uel possemus dicere quod neruus non sentiat secundum quod aliqui ponunt, uel etiam quod neruus non habet ortum a substantia cerebri, sed ab ipsius panniculo, et talis sentiens est. Ad aliam, quando dicitur: omnes panniculi corporis ortum habent a panniculo regente costas et a sifac, uerum est, et ideo dico quod uene quantum ad earum panniculum bene habent ortum a panniculo illo, non tamen quantum ad ipsarum substantiam; ideo etc. Hoc est quod dicit. Prius Auicenna posuit diuisionem membrorun sumptam ex parte cause formalis que est complexio eorum, inuestigando eorum naturam et essentiam in relatione ad operationes et iuuamenta; modo in hac parte ponit diuisionem membrorum sumptam ex parte cause formalis que est uirtus, et primo illam ponit, secundo ex ipsa quamdam aliam diuisionem subinfert. Secunda ibi: et tunc quidem explanabitur. Prima in duas quia primo ponit diuisionem membrorum sumpta ex parte uirtutis que debetur membris non secundum se, sed ut unum est in habitudine ad aliud. Secunda ibi: post hoc Circa primam partem intelligendum est primo quod uirtus naturalis sumitur dupliciter: uno modo communiter pro uirtute naturali proprie accepta et uirtute animali, et ita sumit Auicenna infra, capitulo de uirtute uitali circa finem. Alio modo sumitur uirtus naturalis proprie pro uirtute naturali diuisa in uirtutem ministratiuam et ministrantem, et hoc modo sumitur hic uirtus naturalis. Secundo est intelligendum quod Auicenna signanter dixit: quaeis res nutrimenti completur; nam in membris duplex est uirtus naturalis: una qua membrum complet nutrimentum pro toto corpore, sicut uirtus naturalis stomaci et epatis et ista in quolibet membro non reperitur, alia est qua membrum complet nutrimentum pro se et non pro toto, et hec in quolibet membro reperitur. Tertium est intelligendum quod pro adsimilare debemus intelligere quartam uirtutem ministrantem que est digestiua; nam uirtus digestiua potest dici adsimilatiua quia, licet non assimilet nutrimentum ad formam membri ipsum tamen assimilat ad formam communem qua est nutrimentum; et per assimilare debemus intelligere actum nutritiue uirtutis qui est assimilatio nutrimenti et quod nutritur; modo nos debemus intelligere actum qui est non solum unio nutrimenti sed etiam eius appositio. Sed hic est primo dubitatio utrum in quolibet membro sit uirtus ministrans quadruplex et ministrata. Et uidetur quod non quoniam dens putridus est membrum et etiam membrum exsiccatum et arefactum, et tamen in illis non sunt hee uirtutes naturales. Item secundum Galienum in secundo De accidenti et morbo, cutis ipsa uirtutem expulsiuam non habet et tamen ipsa est membrum. Preterea Auicenna uidetur defectiuus qui mentionem non fecit de uirtute alia ministrante, scilicet digestio. In contrarium est Auicenna. Ad hoc dicendum est quod in unoquoque membro est uirtus naturalis propria et illi intrinseca qua res nutrimenti completur. Sed sciendum ad euidentiam huius, ut hoc intelligamus, quod in corpore nostro est membrum quod est omnium operationum principium, scilicet cor; attamen quia operationes omnes corporis perficere non poterat absque organis que erant alia membra corporis, ideo necessarium fuit ut cor alia membra adgeneraret per quamdam adnascentiam existentia tamquam ipsius organa ad operationes corporis explendas. Generauit autem cor membra illa animata, non inanimata, anima eis prebendo, et hoc ideo quia si illa generasset inanimata tunc sequeretur quod forme corporis intrinsece, scilict cause, essent organum extrinsecum; hoc autem est inconueniens et falsum; ideo cor membra aliqua alia generauit eis animam prebendo; uero prohibuit membris illis, constituendo ipsa animata numerum omnium uirtutum anime, quoniam si omnes uirtutes anime essent in illis membris sicut in corde, tunc adhuc membra illa ad eorum operationes explendas indigerent aliis organis, quemadmodum quam aliud et cor, et sic esset procedere in infinitum. Etiam sequeretur quod membra illa essent eque perfecta sicut cor, quod est contra multitudinam corporis ordinata in qua oportet ponere aliquod unum membrum quod aliis sit perfectius. Prebuit autem cor membris illis uirtutes aliquas anime. Aut ergo tribuit illis uirtute anime priores aut posteriores; non posteriores quia tunc etiam prebuisset illis priores et per consequens omnes anime uirtutes, quod iam improbatum est; prebuit igitur illis uirtutes anime priores; tales autem sunt uirtutes naturales.; unde per uirtutes istas membra animata sunt et per illas in suo esse animato conseruari habent. Sed aduertendum quod si adhuc hee uirtutes debeant in membris conseruare eorum esse, indigent influxu a corde, cum cor membra omnia primo adgenerauit per quamdam adnascentiam sicut etiam rami plante a stipite generantur per quamdam adnascentiam et ab illo, propter eius influxus super ramos, conseruantur rami in eo. Possumus autem ex dictis talem rationem formare: illa uirtus est in membris corporis animatis et illis propria intrinseca per quam membra in esse animato conseruantur sed talis est uirtus naturalis ministrans et ministrata ut apparet ex dictis; ideo etc. Ad rationes. Ad primam dicendum quod dens corruptus et etiam arefactum membrum quando ex toto corrupta sunt amplius non sunt membra nisi equiuoce neque amplius habent istas uirtutes naturales, sed quando non sunt in totum corrupta quod etiam membra dici possunt, bene habent uirtutes illas, tamen imperfecte. Ad secundam: secundum Galienum etc., dicendum quod nnos dicimus aliquod membrum habere uirtutem expulsiuam dupliciter: uno modo quia habet uirtutem expulsiuam dignam et nobilem qua expellit ad aliud membrum, et ut sic cutis non habet uirtutem expulsiuam ut ponit Galienus ibi; alio modo quia habet uirtutem expulsiuam a se ad extra corpus, et ut sic cutis bene habet uirtutem expulsiuam. Ad tertiam dicendum quod per hoc quod dicitut assimilare dedit Auicenna intelligere uirtutem digestiuam, ut iam uisum est. Secundo est dubitatio quia Auicenna ponit quod hee uirtutes possunt inesse uni membro. Ideo queritur ut hoc sit uerum: Et uidetur quod non, quia unius membri una est complexio; sed cuius est una complexio eius est una operatio; ideo etc. Maior apparet ex primo De accidenti et morbo, et etiam ex Auicenna supra, capitulo de complexionibus. Minor declaratur quia complexio est instrumentum; modo unius instrumenti una est operatio; ideo etc. Item contraria non possunt esse simul in eodem; sex expulsio et attractio sunt operationes contrarie quia expulsio est motus alicuius ad aliud, attractio autem est motus alicuius ad se, ut declaratum est ab Aristotele septimo Phisicorum; ideo etc. In contrarium est Auicenna in littera. Ad hoc dicendum quod uirtutes iste naturales et earum operationes sunt in unoquoque membro. Et ratio huius est quia, sicut apparet ex dictis, in unoquoque membro oportet esse uirtutes quibus membra in esse eorum animato conseruantur; aliter enim natura membra ipsa generasset frustra nisi illis prebuisset uirtutes quibus in esse animato conseruarentur; sed uirtutes naturales sunt huiusmodi. Probatio: nam qui membra per nutrimentum conseruari habebant et illud eis coniunctum non esset, oportuit in corpore esse uirtutem qua nutrimentun illis coniungeretur, et talis est attractio; et quia nutrimentum ipsum erat corpori dissimile in principio, oportuit in corpore esse uirtutem qua illud corpori fieret simile, et talis est uirtus retentiua. Et quia in omni decoctione oportet superfluitates separari, ut declaratum fuit supra, ideo oportuit in corpore esse uirtutem que nutrimenti superfluitates expelleret, et talis est uirtus expulsiua. Ulterius, quia nutrimentum corpori debebat ex toto fieri simile si debebat illud conseruare, non poterat autem illi assimilari nisi illi primo apponeretur et uniretur, ideo oportuit esse in corpore actum unionis et etiam appositionis nutrimenti ad membra. Sed est aduertendum propter solutionem cuiusdam rationis quod aliter ex elementis fit elementum et aliter ex elementis fit mixtum; nam ex elementis fit elementum quia unum elementum est totaliter uincens aliud elementum et aliud elementum est totaliter uictum unde uincentis formam totaliter accipit; sed cum ex elementis fit mixtum non unum elementum totaliter uincit aliud neque aliud est totaliter uictum, sed quodlibet est simul uincens et uictum unde omnia in formam unam conuertuntur que est complexio. Et per hoc apparet male dicere illos qui ponunt quod remissio formarum substantialium in formam tertiam non est possibilis. Nam, licet remissio formarum substantialium perfectorum, ut puta hominis et asini non sit possibilis, tamen remissio formarum substantialium in formam tertiam est possibilis, sicut remissio elementorum in formam mixti, ita tamen quod remissio illorum non sit in continuo motu, sed in instanti, sicut etiam remissio albedinis et nigredinis in rubedinem. Et fuit hoc necessarium; alter enim in substantiis non fuisset ordo. Nam cum ex substantiis quedam sint imperfecte et quedam perfecte, nisi ex imperfectis constitueretur substantia tertia perfecta non esset in eis ordo aliquis: Ad saluandum igitur ordinem in ipsis substantiis oportuit necessario ponere quod dictum est. Quia igitur in membro ex elementis constituto unum ex elementis non est totaliter uincens neque aliud totaliter uictum, si omnia quattuor sic se habent quod sunt simul uincentia et uicta, ut calidum est uincens respectu frigidi et etiam uictum respectu illius, et sic de aliis, ideo quantumcumque membri complexio constituta sit una in actu, quia autem est plures in uirtute et potentia actiua, non passiua eo quod unumquodque elementorum respectu alterius est uincens, dici poterit uirtus quod est in membro uno plures ipsius operationes exercere per complexionem membri que in potentia actiua est plures. Unde quando uirtus membri uolett expellere tunc utetur humido quod est uincens siccum, quando uellet retinere utetur sicco ut uincens est humidum, et cum uolet attrahere utetur calido ut uincens et frigidum. Et declaratur etiam hoc ex quibusdam sensatis; nam quando uolumus corroborare uirtutem membri attractiuam, tunc membro approximamus calefaciencia ut per illa attrahat calidum membri intra uincens frigidum et per illud postea attractiua operetur. Etiam quando uolumus roborare uirtutem membri retentiuam approximamus illi exsiccantia ut per illa accidat siccum membri uincere humidum ut per illud postea uirtus retentiua operetur, et sic de aliis. Etiam uidemus in artificiatis unum et idem ministrum plures operationes exercere sicut malleus malleare potest et incidere et similes operationes facere. Et hec expresse uidetur esse sententia Galieni in septimo De accidenti et morbo. Ad rationes. Ad primam: unius membri una est complexio, uerum est in actu, plures autem in potentia actiua, et ideo per ipsam ut sic potest membrum diuersas operationes exercere ut uisum est. Ad secundam: contraria non possunt etc, uerum est in eodem tempore, modo eodem tempore non fit attractio in membro et expulsio, uel si fiat non tamen per eamdem partem membri. Secunda in duas, quia Auicenna primo ponit illam diuisionem membrorum, secundo de illis exequitur. Secunda ibi: de membri autem. Circa primam partem est intelligendum quod sicut apparet per Galienum in primo De complexionibus ex quattuor dispositionibus adinuicem coordinatis fieri possunt sex combinationes quarum due sunt impossibiles, quattuor autem sunt possibiles. Modo iste sunt quattuor dispositiones, scilicet tribuens et non tribuens, suscipiens et non suscipiens. Ex eis autem inuicem combinatis fiunt sex combinationes, quattuor possibiles et due impossibiles. Possibiles sunt iste, quia aut componitur tribuens cum suscipiente et sic est membrum tribuens et suscipiens, aut cum non suscipiente et sic est membrum tribuens et non suscipiens: aut componitur suscipiens cum tribuente et sic est membrum suscipiens et tribuens, uel cum non tribuente et sic est membrum suscipiens et non tribuens. Alie autem due combinationes sunt impossibiles, scilicet quod sit membrum simul tribuens et non tribuens et suscipiens et non suscipiens. Secunda in duas quia primo Auicenna exequitur diuisionem membrorum sumptam ex parte suscipientis compositi cum tribuente et cum non tribuente, secundo exequitur de diuisione membrorum sumptam ex parte tribuentis compositi cum suscipiente et non suscipiente. Secunda ibi: de aliis uero. Prima in duas quia primo exequitur de membro suscipiente et tribuente, secundo de suscipiente et non tribuente. Secunda ibi: deinde de uirtute Deinde cum dicit: de aliis, in parte ista exequitur diuisionem membrorum que sumitur ex parte tribuentis compositi cum suscipiente et cum non suscipiente, secundo de alio. Secunda ibi: preterea in alia diuisionis parte. Et arguitur primo quod in corpore non sit dare membrum aliquod tribuens et a nullo alio recipiens quia in multitudine illa in qua peruenitur ad unam complexionem non est dare membrum tribuens solum et non suscipiens; sed in multitudine membrorum corporis peruenitur ad unam complexionem; ideo etc. Maior apparet quia ex quo in multitudine illa peruenitur ad unam complexionem oportet unumquodque permutari a quolibet et quodlibet permutare unumquodque. Minor declaratur auctoritate Auicenne supra capitulo de complexionibus ubi ponit quod ex coalternatione membrorum corporis ad inuicem una prouenit complexio. Item, si in corpore esset dare aliquod membrum quod esset aliis tribuens et a nullo alio suscipiens sequeretur quod membra alia essent otiosa; sed consequens est falsum quia a natura nichil fit otiosum; ideo etc. Consequentia declaratur quia ex quo membrum illud a nullo reciperet sed omnibus tribueret tunc per se esset sufficiens et a nullo alio indigens, non ergo essent membra alia necessaria. Item, uirtutes multum distincte habent organa multum distincta; sed uirtus uitalis, naturalis et animalis sunt uirtutes multum distincte, ideo etc.; sed organum uitalis est cor, animalis cerebrum, naturalis epar etc. Hoc etiam auctoritate Platonis quam ponit Aristoteles in primo De anima qui posuit uirtutem irascibilem in corde, sensibilem et motiuam in cerebro et naturalem in epate. Postea arguitur quod tale membrum non sit cor, primo quia cor a pulmone aerem est recipiens, etiam quia uidetur recipere uirtutem sensibilem a cerebro quoniam cerebrum inter omnia membra corporis prius generatur secundum Yppocatem in libro De natura fetus; ergo oportet quod spiritus sensibilis ab eo ad cor influat. Item, quia cerebrum secundum Aliabas in primo sue Theorice est membrum nobilius, quod apparet ex eis operationibus que inter operationes corporis sunt nobiliores; si igitur ita est uidetur quod cor ab ipso aliquam uirtutem recipiat. Item, cor ab epate uirtutem naturalem suscipit. In contrarium est Aristoteles in secundo De generatione animalium et in libro De somno et uigilia; utrobique enim ponit quod cor est primum inter omnia membra, aliis mandans et ab eis non recipiens. Ad questionem istam dico quod in corpore nostro est dare membrum aliquod quod est aliis tribuens et a nullo alio recipiens, scilicet uirtutem. Et ad hoc declarandum suppono unum, scilicet quod homo ipse, ut Sor, est animal unum in actu. Tunc arguo sic: si uirtutes essent eque primo in distinctis locis corporis et non in uno loco primo homo non esset animal unum in actu, sed plura animalia in actu; sed consequens est falsum ex presuppositione premissa; ideo etc. Consequentia declaratur. Nam cum uirtutes non differant ab anima uel saltem ipsam comcomitentur essentialiter, si in distinctis locis corporis essent essent uirtutes anime eque primo, in illis etiam locis erunt distincte plures anime, et cum unius animalis una sit anima sequeretur quod homo erit plura animalia quia plures animas habens est. Item, in omni multitudine ordinata ex pluribus in actu oportet ponere aliquod unum quod sit aliorum causa; sed animalis corpus est multitudo quedam ordinata ex pluribus; ideo in ipso oportebit ponere membrum quod aliorum sit causa, et si aliorum erit causa a nullo recipiet, quia si reciperet, tunc non haberet rationem cause sed causati. Maior apparet ex quarto Metaphisice. Minor nota est per Aristotelem in libro De causa motus animalium. Item, in essentialiter ordinatis semper prius presupponitur a posteriori; sed uirtutes anime sunt essentialiter ordinate, ideo posteriores scilicite sensitiua et motiua supponent priores, scilicet naturales et uitales: modo cum in uno membro corporis, ut in corde sit primo uirtus sensitiua et motiua, ideo etc. Item, si in corpore hominis non esset aliquod primum, neque etiam aliquod ultimum, et per consequens in eo non essent media et sic corporis hominis iter, et del non esset aliqua constitutio, quod falsum est. Item, secundum Aristotelem in libro De causa motus animalium, simile est de corpore animali et de ciuitate bene recta; sed in ciuitate bene recta est dare principem alios regentem et illis tribuentem; ideo etc. Dico secundo quod membrum illud in corpore existens aliis tribuens et a nullo recipiens est cor. Et ratio huius est quia in illo membro primo uirtutes anime recipiuntur in quo primo recipitur anima, sed in corde primo recipitur anima; ideo etc. Maior apparet quia uirtutes anime uel sunt eedem essentialiter cum ipsa anima, uel ipsam concomitantur essentialiter. Minor declaratur quia cor inter omnia membra primo generatur, ut ponit Aristoteles secundo De generatione animalium. Et hoc etiam apparet ratione ipsius ibi quia ab illo membro prius incipit generatio ad quod ultimo corruptio terminatur; sed cor est huiusmodi, ideo etc. Et confirmatur predicta declaratio quia in illo membro primo recipitur anima in quo recipitur prima uirtus anime; sed talis recipitur in corde quia uirtus uitalis; nam sine ipsa non est nutricatio neque sensus neque motus; ideo etc. Item, in illo membro sunt prime uirtutes anime in quo est illud quod est instrumentum omnium uirtutum anime; sed tale est cor; nam in ipso est primo calor et spiritus qui sunt instrumentum omnium anime uirtutum; ideo etc. Dico tertio quod licet cor sit sic tribuens quod a nullo alio suscipiens scilicet uirtutem, tamen aliquid aliud potest ab aliis membris recipere, sicut a pulmone aerem quo fit ipsius contemperantia et ab epate mteriam nutrimenti. Et ratio huius est quia quotiens aliquid constituit alterum ut ei seruiat, de necessitate ab illo est aliquid recipiens; aliter enim ipsum frustra constituisset; sed cor omnia alia constituit ut sibi deseruirent organice; ideo etc. Ad rationes. Ad primam: in omni multitudine etc. uerum est in qua peruenitur ad complexionem unam in actu sicut est complexio ex elementis consurgens; modo ex multitudine membrorum corporis non consurgit complexio una in actu, sed una ordine et proportione, ut declaratum fuit supra. Ad secundam: si in corpore etc., dico quod non sequitur quia licet in corpore sit membrum unum primum, tamen illud membris aliis indiguit ut ei subseruirent organice ad operationes explendas, non quod ab illis uirtutem reciperet. Ad tertiam: uirtutem etc., dicendum quod bene habent organa distincta, sed non membra que sint earum subiecta, ymmo ipsarum est solum unum subiectum; attamen cerebrum et epar dicuntur esse ipsarum organa. Ad auctoritatem Platonis dicendum quod falsum dixit, uel dicendum quod si intellexit uirtutes illas esse in talibus membris organice, bene dixit, sed si intellexit illas esse subiectiue non bene dixit. Ad rationes alterius questionis. Ad primam: cor recipit a pulmone aerem, iam apparet solutio ex dictis. Ad secundam: cor uirtutem sensibilem recipit a cerebro quia cerebrum primo generatur, falsum est, ymmo cor prius generatur, non tamen quod prius perficiatur quam generentur cerebrum et epar, sed illis generatis perficitur prius etiam quam ipsi perficiantur. Forsan tamen quantum ad sensum primo apparet cerebrum generari quia prius sensui occurrit. Ad tertiam: cerebrum est nobilius membrum aliis, falsum est, sed bene potest dici organum nobilius in comparatione ad alia organa ipsius cordis. Ad quartam dicendum est quod cor ab epate bene recipit materiam nutrimenti, sed non uirtutem naturalem. In parte ista, ut dicebatur prius, Auicenna exequitur de alia parte diuisionis membrorum, scilicet de membris que habent uirtutem innatam tantum que neque aliis tribuunt neque ex aliis suscipiunt, et sic procedit quia primo circa membra illa diuersas opiniones proponit, secundo ostendit quomodo medicus debet se habere circa diuersitatem membrorum. Secunda ibi: medico Et hec in duas quia primo ostendit quomodo medicus non se debet habere circa illa, secundo quomodo debet se habere. Secunda ibi: sed debet tamen. Circa primam partem est dubitatio. Auicenna ponit quod ignorare utrum uirtus sensibilis sit in cerebro secundum se, uel ei ab alio influat illud non inpedit medicum in aliqua suarum operationem. Sed contra. Nam secundum Galienum in primo De interioribus debentem recte curare non solum oportet cognoscere speciem passionis, sed etiam causas ipsius et loca. Modo si medicus ignoret utrum uirtus sensibilis sit in cerebro secundum se uel ei influat ab alio et aufertur sensus a corpore, non cognoscet utrum locus talis passionis sit cerebrum uel aliud membrum, non cognoscet etiam speciem passionis, quia ignorabit utrum passio illa sit cerebri secundum se et propria ei uel sit eius per societatem et colligantiam. 	Preterea Auicenna ponit quod medicus in hoc procedere non potest argumentatione argumentatiua. Sed contra Galienus in tertio De interioribus ex signis et etiam rationibus demonstratiuis probat uirtutem sensibilem esse in cerebro. Ad hoc dicendum est quod medicus ex posteriori, ut ex signis, adhuc non arguere potest uirtutem sensibilem esse in cerebro sicut in principio primo, ut apparebit, nec etiam ex priori, ut ex demonstratiuis argumentationibus. Nam medicus ipse inquirere non habet utrum aliquod membrum sit principium primum alicuius uirtutis uel non, sed hoc habet supponere a philosopho naturali, unde medico de hoc non est aliqua cura, et hoc est quod uult dicere Auicenna, dummodo medicus supponat illud esse uerum, scilicet quod cerebrum sit principium distribuendi sensum ad membra et epar sit principium distribuendi nutrimentum ad illa, non habet postea querere utrum uirtus sensibilis insit cerebro per se et nutritiua epati insit secundum se se, uel ille eis influant ab alio. Hoc enim dato quod medicus ignoret non propterea impeditur a suis operationibus. Ad rationes. Ad prmam dicendum quod bene cognoscit locum passionis quoniam quia cerebrum est principium distributionis sensus ad membra, dicet cerebrum esse locum passionis illius, et propter eamdem causam dicet tales passiones esse cerebri per se et non eius in habitudine ad aliud. Ad aliam dicendum quod Galienus adhuc ex illis non probat uirtutem sensibilem esse in cerebro ut in principio primo secundum quod apparebit in questione Secunda in duas quia primo Auicenna ostendit quomodo medicus debet se habere in diuersitate membrorum, in qua ponitur quod sit membrum tribuens tantum, a nullo suscipiens. Secundo in illa in qua ponitur aliqua membra habere uirtutem innatam tantum Secunda ibi: et alia Sed circa hanc partem est dubitatio. Auicenna uidetur sibi ipsi contradicere. Dicit enim primo quod uirtus nutritiua fluit membris ab epate, sicut sensibilis a cerebro, et postea dicit quod talis uirtus nutritiua est facta membro naturalis dum eius complexio permanserit; nam si ista influitur membris sicut sensibilis, sed sensibilis non est membris naturalis, ergo nec ista. Dicendum quod intentio Auicenne est ista quod uirtus naturalis sic influat membris ab epate sicut sensibilis a cerebro, sed in hoc est differentia quia, dato quod fluat sicut illa, tamen uirtus sensibilis numquam potest dici membro intrinseca et naturalis, nutritiua autem sic. De hoc autem magis apparebit in questione. Deinde cum dicit: et tunc quidem, postquam Auicenna posuit diuisionem membrorum sumpta ex parte cause formalis que est complexio et etiam uirtus, statim in hac parte ex diuisione membrorum sumpta ex parte uirtutis infert quamdam diuisionem membrorum, et primo premittit diuisione illam, secundo exequitur de membris diuisionis illius. Secunda ibi: membra uero Circa primam parte est dubitatio. Auicenna ponit quod aliqua membra sunt sine seruitio. Sed contra: nam Galienus ponit in primo De inerioribus quod si aliquod membrum actione careat, iuuamento tamen carere non potest, et per consequens neque seruitio. Dicendum quod membrum esse absque seruitio potest dupliciter intelligi: uno modo absque seruitio principalium membrorum, et hoc modo aliqua sunt membra sine seruitio, et sic intelligit Auicenna. Alio modo absque seruitio corporis totius, et ut sic nullum membrum est absque seruitio: omne enim membrum toti seruit quia totum constituit, et sic intelligit Galienus in primo De interioribus Secunda in duas, quia Auicenna exequitur de membris principalibus, secundo de membris deseruientibus principalibus. Secunda ibi: membrorum uero. Prima in duas quia primo premittit quamdam diuisionem iter. et del illorum membrorum, secundo de eis exequitur. Secunda ibi: secundum uero singularis Circa primam partem est primo intelligendum quod uirtus dicitur prima dupliciter: uno modo ex communitate quia non habet aliquam uirtutem superiorem de ipsa predicantem, et hoc modo uirtus uitalis, naturalis et animalis est prima. Alio modo ex ordine generationis, et ut sic solum uirtus uitalis prima est. Nam sine ipsa non est alimentum neque sensus neque motus, sed primo modo sumitur hic uirtus prima. Secundo est intelligendum quod membra principalia que faciunt ad conseruationem indiuidui magis sunt principalia hiis que faciunt ad conseruationem speciei quoniam non conseruatur species nisi quia eius indiuidua conseruantur. Et adhuc inter illa que faciunt ad conseruationem indiuidui sunt quedam magis principalia, ut cor et epar, quedam minus, ut cerebrum, ita tamen non pono animal uiuere simpliciter sensu ablato. De hoc tamen magis apparebit infra, capitulo de uirtute uitali Secunda in duas quia primo exequitur de membris principalibus que faciunt ad conseruationem indiuidui, secundo de illis que faciunt ad conseruationem speciei. Secunda ibi: sed secundum speciem. Circa istam secundam partem est primo intelligendum quod cor, epar et cerebrum faciunt ad conseruationem speciei primo quia faciunt ad conseruationem indiuidui, et species per indiuiduum conseruatur. Secundo quia talia membra generant materiam calorem et spiritum que in spermate sunt, Sed est intelligendum quod testiculi possunt considerari dupliciter: uno modo ut comparantur ad animal absolute, et ut sic non sunt necessarii in generatione, et ita ponit Aristoteles in primo De generatione animalium; alio modo ut comparantur ad animalia testiculos habentia et ut sic sunt necessarii in generatione. Tertio est intelligendum quod Auicenna ponit quod testiculi ipsi dant complementum forme, unde per ipsum differunt in forma masculi et femelle. Sed tu dices utrum per illos differant in forma compositionali uel complexionali; et dic quod in utraque: primo in complexione compositionali non quantum ad membrorum numerum quoniam sicut masculi habent testiculos sic et mulieres, sed quantum ad situm, quoniam testiculi in mulieribus sunt interius situati, in uiris autem exterius. Etiam in complexionali, quia uir habens testiculos est forme pilose, non autem carens eis sed mulieribus assimilatu. Etiam quia uir habens testiculos est calidior uiro non habente propter plura: primo quia licet testiculi non sint membrum calidum, ad ipsos tamen fluit a corde materia multa cum multo calore et spiritu. Quando igitur testiculi in corpore non sunt non transmittitur materia illa ad eos a corpore, sed in corpore retinetur et retenta est causa obtundendi calidum corporis. Secundo quia calor corporis in motu et agitatione conseruatur sicut in quiete corrumpitur; quando igitur testiculi sunt in corpore accidit fieri motum et agitationem ipsius ad testiculos; quando autem non sunt, non; ideo etc. Tertio declaratur ex fine; nam quia testiculi in finem generationis ordinati sunt, quando ipsi non sunt in corpore, tunc natura non generat forte calidum quia propter finem necessitata non est, sed quando sunt in corpore tunc illud generat a fine necessitata; nam ad generationem multum calidum requiritur, et ideo uidemus homines non generare nisi post XIIII annum quoniam tunc calidum est perfectum, prius autem non. Quarto est intelligendum quod testiculi possunt considerari dupliciter: uno modo in comparatione ad animal absolute et ut sic non sunt accidentia inseparabilia quoniam inuenimus animalia testiculos non habentia, sicut anguilla et similia, alio modo per comparationem ad animalia sexu distincta, et ut sic sunt ab illis inseparabilia accidentia; nam testiculi ipsi in uiris sunt in finem generationis ordinati, non autem in mulieribus; nam sic sunt testiculi in mulieribus sicut mamule in uiris ut ponit Aueroys secundo Colliget, capitulo de membris generatiue uirtutis. Et arguitur primo quod uirtus sensibilis sit in cerebro sicut in principio primo auctoritate Auicenne in lectione ista. Hoc etiam arguitur ratione iter. et del.: in illo membro est uirtus sensibilis sicut in principio primo cuius membri somnus est passio; sed cerebri somnus est passio; ideo etc. Maior apparet quoniam somnus est ligamentum sensuum, sicut in uigilia eorum dissolutio, Minor declaratur auctoritate Aristotelis in secundo De partibus animalium. Hoc etiam arguitur ratione quia illius membri somnus uidetur esse passio cuius operationes in somno immobilitantur; sed operationes cerebri sunt huiusmodi, et non cordis; nam cerebrum in somno non sentit neque fantasiatur neque imaginatur neque cogitat et etiam non memoratur; cor autem digerit et pulsum facit; ideo etc. Etiam somnus uidetur passio illius membri quo refrigerato somnus prouocatur, sed refrigerato cerebro somnus prouocatur, non autem refrigerato corde, ut ad sensum est manifestum; ideo etc., et hec ratio recte est contraria rationi Aueroys quam aducit ad probandum uirtutem sensibilem esse in corde, in secundo Coliget. Item, in illo membro est uirtus sensibilis sicut in principio primo ex quo determinantur uie deferentes spiritum sensibilem ad membra; sed ex cerebro uie ille determinantur, quia nerui; ideo etc. Maior apparet; aliter enim uie ille in tali membro ad alia determinarentur frustra. Minor est de se nota. Item, in illo membro est uirtus sensibilis sicut in principio primo ex cuius nocumento fit lesio sensus in omnibus membris; sed cerebrum est huiusmodi et non cor; ideo etc. Maior nota est. Minor declaratur; nam si fiat litargia uel apoplexia uidemus sensum a membris aufferri, non autem contingit si febris putrida uel etiam ethica contingat, que passiones sunt cordis. Item in illo membro est uirtus sensibilis sicut in principio primo cui medicamina apposita rectificant sensum in omnibus membris; sed tale est cerebrum et non cor, ut ad snsum apparet; ideo etc. Et hee due sunt rationes Galieni in tertio De interioribus. Item, sicut in genere mouentium est deuenire ad aliquod primum mouens immobile, sic in genere membrorum sentientium est deuenire ad aliquod membrum mouens ad sensum insensibile; sed ita est in genere mouentium, ut declaratum fuit octauo Phisicorum; ergo ita erit in genere membrorum sentientium; sed tale membrum primum mouens ad sensum insensibile non potest esse cor quia ipsum sentit; erit igitur tale cerebrum ipsum quoniam insensibile est, ut ponit Galienus tertio De interioribus et quarto De accidenti et morbo. Et hec est ratio Galieni in libro De motibus liquidis. Postea arguitur de motu quia etiam sit in cerebro sicut in principio primo et non in corde, quia idem membrum est principium sensus et motus; sed cerebrum est principium sensus; ideo etc. Maior apparet quia omnis motus fit per appetitum, appetitus autem per sensum eo quod appetitus nichil aliud est quam inclinatio ad formam rei apprehensam per sensum. Minor nota est ex dictis. In contrarium est Auicenna supra isto capitulo ubi ponit quod sermo Aristotelis, cum subtiliter certificatur est uerior. In contrarium etiam est Aristoteles in Libro De somno et uigilia et in De generatione animalium et in De partibus animalium et ubique ubi de hac materia est tractans. Ad istam questionem dico primo quod uirtus sensibilis et motiua est in corde sicut in principio primo. Dico secundo quod cerebrum est organum primum commune sensus et motus cordi in hoc deseruiens. Dico tertio quod medicus habet considerare uirtutem sensibilem et motiuam esse in cerebro. Dico primo quod uirtus sensibilis est in corde sicut in principio primo. Quod declaratur multipliciter: in illo membro est uirtus sensibilis sicut in principio primo ubi primum terminatur permutatio sensibilium; sed in corde primo terminatur permutatio sensibilium; ideo etc. Maior apparet quoniam sensibilia ipsa terminantur ad animam sentientem. Minor declaratur ex quodam sensibili; nam illud quod sequitur immutationem sensibilium est delitia et tristitia secundum quod sensibile immutat sub ratione iuuamenti uel nocitiui; modo, delitia et tristitia sunt in corde, ut omnes concedunt. Etiam hoc apparet ratione quoniam delitia est motus caliditatis cordis a corde ad alia membra et tristitia est motus caliditatis cordis ab aliis membris ad cor. Item, sentire fit ex unione sensibilis ad animam sentientem; ubi igitur est anima sensibilis sicut in principio primo, ibi fit unio sensibilis ad animam sentientem eo quod in omni actione oportet agens esse approximatum passo; modo anima sensibilis est passiua, sensibile autem agens, et ideo in sensatione oportet illa uniri. Etiam si ponamus quod uirtus sit aliquid additum anime ei comparatum sicut instrumentum, adhuc oportet sensationem fieri ex unione sensibilis ad animam sentientem eo quod operatio aliqua numquam prouenire potest ab instrumento nisi etiam attingat ad principale mouens et agens respectu cuius illud est instrumentum. Minor apparet quia in illo membro fit unio sensibilis ad animam sentientem in quo primo est anima; sed in corde primo est anima ut apparet ex precedenti questione; ideo etc. Item, uirtus sensibilis non potest esse in membro non sentiente sicut in principio primo; sed cerebrum sentiens non est, sed cor sic; ideo etc. Maior apparet quia oportet ut membrum in quo est primum sensitiuum sit iudicans de sensibilibus et inter illa discernere; modo membrum non sentiens non potest de illis iudicare et inter illa discernere. Minor est de se nota. Item, sensus est datus animali ut per illum percipiendo iuuamentum prosequatur, et percipiendo nocitiuum ab illo fugiat. Tunc arguo sic: in illo membro est uirtus sensibilis sicut in principio primo quod membrum ordinat alia membra ad finem; sed cor est huiusmodi, ut apparuit supra; ideo etc. Item, sicut uidere se habet ad oculum, sic sentire in communi se habet ad cerebrum; sed oculus non uidet, sed cor; ergo cerebrum non sentiet, sed cor. Maior uidetur nota. Minor declaratur: nam si oculus uideret et non cor, sequeretur quod unius rei secundum numerum essent uisiones due, cum sint due cristalline in oculis. Modo hoc est falsum, sicut etiam eiudem rei secundum numerum non possunt esse due uere cognitiones intellectuales. Etiam sequeretur quod altera uisionum esset frustra, et hec est ratio Aristotelis in De sensu et sensato. Item, illud membrum est principium primum uirtutis sensibilis quod est principium primum instrumenti uirtutis sensibilis; sed cor est huiusmodi, ideo etc. Maiot apparet quia uirtus instrumento proportionatur et e conuerso. Minor apparet: nam instrumentum illius est calor et spiritus; modo talia in corde generantur et non in membro alio ut omnes concedunt Postea declaro quod etiam uirtus motiua sit in corde sicut in principio primo quia in illo membro est uirtus motiua sicut in principio primo in quo est uirtus appetitiua sicut in principio primo; sed talis est in corde sicut in principio primo; ergo etc. Maior apparet quoniam motus fit per appetitum. Nam non est aliud appetitus quam inclinatio ad formam rei apprehensam per sensum. Minor ponunt omnes, et Plato, et Galienum, et Aristoteles, et hec est ratio Aristotelis in De somno et uigilia. Item, in illo membro est uirtus motiua sicut in principio primo quod membrum est primum mobile ex se; sed cor est prrimum mobile ex se; ergo etc. Maior apparet eo quod motio animalis est motio ex se. Minor declaratur. nam lacertus est primum mobile ex se; modo cor est membrum primo lacertosum, et hec est ratio Aueroys secundo sui Coliget. Item, quotiens aliqua mouentur ad omnem speciem positionis oportet quod principium motus illorum quoddam, scilicet fixum, sit positum in centro ipsorum; sed cor positum est in centro eorum, non autem cerebrum; ideo etc. Et hec est ratio Aristotelis in libro De causa motus animalium. Sed tu dices: ego quero, quando manus mouetur utrum ipsa moueatur ex se uel a corde; et dico ex se per eius musculum. Nam secundum Aristotelem species rerum receptarum in anima apte sunt alterare calidum cordis ita quod ad illius alterationem sequitur alteratio dilatatio cordis et constrictio, unde accidit tunc musculum moueri, ita etiam quod propterea musculus a corde non mouetur. Sed tu dices: quare ergo musculus mouetur? Dico quod pro tanto mouetur. Nam cor a principio ordinauit cum generauit musculos ut ipsi mouerentur prosequendo uel fugiendo rem que a corde sub specie iuuamenti uel nocitiui apprehendit, et est simile de hoc sicut de principe bene regente ciuitatem ut ponit Aristoteles in De causa motus animalium; nam talis princeps a principio ordinauit aliquos portare bladum ac ciuitatem et aliquos qui ferant uinum. et hoc facto non est amplius necessarium ut uolentes bladum uel uinum ab ipso perant quoniam ipse iam ordinauit hoc debere esse; et sic est eodem modo de corde in comparatione ad musculos. Dico secundo quod cerebrum est primum organum et commune sensus et motus. Et ratio huius est ista quia uirtutes multum distincte indigent organis multum distinctis; sed uirtus uitalis, sensibilis et motiua sunt uirtutes multum distincte, ideo indigent organis distinctis; cum igitur in corde sit calor qui est instrumentum uirtutis uitalis oportuit in membro alio ponere calorem qui est instrumentum uirtutis sensibilis et motiue quia in cerebro, quoniam cum calor talis debeat temperatus esse oportuit ipsum recipi in membro frigido; tale aute, est cerebrum. Ita ponit Aristoteles in secundo De partibus, et ideo ponit ibi quod transmissi fuerunt pori a cerebro ad cor, et illi sunt nerui. Et hec fuit causa quare oportuit uias deferentes sanguinem et spiritum sensibilem et motiuum ad membra ortum habere a cerebro quoniam ibi acquirebat spiritus temperamentum per quod erat aptus ut esset. organum sensus et motus. Nam si habuisset iterato ingressum in artarias et perueniret ad cor, et a corde ad membra per artarias expelleretur, tunc acquisiuisset idem temperamentum quod habebat primo, unde non fuisset aptus ut esset instrumentum sensus et motus. Et ex hoc etiam apparet quare refrigerato cerebro prouocatur somnus, quoniam per refrigerationem ipsius reprimitur calor et retinetur uersus cor qui debet ad cerebrum peruenire ut sit instrumentum sensus et motus Dico tertio quod medicus habet considerare uirtutem sensibilem et motiuam esse in cerebro. Et ratio huius est quia in illo habet medicus considerare esse uirtutem sensibilem et motiuam ex cuius alteratione accidit alteratio uirtutis sensibilis et motiue in membris; sed cerebrum est huiusmodi, et non cor.; ideo etc. Maior est nota quia medicus uirtutem talem non considerat nisi ut eius alterationem remoueat si est preter naturam uel conseruet si est secundum naturam. Minor est de se nota. Sed hic est intelligendum unum quod secus est de uirtute sensitiua et motiua: nam cor ipum membris communicauit uirtutem ipsam motiuam organice, ita quod ipsa dicuntur moueri ex se et hoc ideo quia uirtus ipsa motiua uirtus actiua est; modo in omni actione oportet quod agens ipsum attingat passum; quia igitur cor ipsum agens motum non poterat attingere ad rem mobilem, ideo ordinauit exterius aliud membrum, scilicet musculum, quod in hac operatione esset sicut cor. Sed cor uirtutem sensibilem communicauit aliis membris organice, non quod ipsa dicantur sentire ex se, sed oportuit speciem sensibilem peruenire usque ad cor et hoc ideo quia uirtus sensitiua est passiua, et in passione etiam oportet uta agens attingat passum; modo quia sensibile agens est respectu anime sensitiue et illa est patiens, oportuit illius sensibilis speciem ad cor peruenire. Et ideo dicimus quod oculus non uidet, sed cor; tamen dicimus quod musculus mouet et non cor. Per hoc apparet solutio ad ea que arguebantur in contrarium. Primo ad auctoritatem Auicenne dicendum quod intelligit quod cerebrum sit principium sensus et motus organice et non subiectiue et principaliter. Ad rationes: ad primam: in illo membro est uirtus sensibilis sicut in principio primo cuius passio est somnus, uerum est sicut in principio primo quod est contemperans calorem sensibilem, sed non sicut in principio primo quod est iudicans de sensibilibus, et hoc concessum est. Uel possumus etiam dicere quod somnus sit passio cordis et non solum cerebri, ut apparet ex dictis. Ad secundam: in illo etc., uerum est sicut in principio contemperante calores sensibilem, sed non sicut in principio primo iudicante de sensibilibus. Ad tertiam fit responsio eodem modo et sic etiam ad quartam. Ad quintam: sicut in genere mouentium etc., dico quod ratio ista concludit falsum. Fuit enim imaginatus Galienus quod sensus esset actio quedam, cum sit passio quedam. Bene enim arguit ratio illa quod in genere mouentium ad sensum oportet deuenire ad aliquod immobile non insensibile, et tale est obiectum ipsum uel species sensibilis, ut declaratum est ab Aristotele tertio De anima. Ad aliam rationem de motu, cum dicitur: ubi est principium sensus ibi est principium motus uerum est eodem modo quo est principium sensus est principium motus. modo cerebrum principium sensus est organice, non subiectiue et primo, et ideo sic etiam erit principium motus organice. Postquam Auicenna notificauit membra principalia in parte ista notificat membra deseruientia principalibus. Et primo illa notificat in generali, secundo in speciali in exemplis. Secunda ibi: cordis uero. Circa primam partem est intelligendum, sicut apparet per Auicennam sexto De naturalibus, duplex est bonum: bonum simpliciter et bonum utile; quia igitur uirtus preparatoria ei quod preparat aliquam tribuit bonitatem, non autem delatoria ei quod defert neque ei a quo delatio fit sed ei ad quod fit dielatio, ergo pro tanto seruitus preparatotia uocata est utilitas, sed seruitus delatoria absolute uocata est seruitus Quod dicitur in secunda parte satis est notum. Deinde cum dicit: Galienus autem dixit, scilicet in quinto De iuuamentis et in primo De interioribus, in parte ista, premissa diuisione membrorum ex parte cause formalis, que est complexio, et ex parte cause formalis que est uirtus, et ex diuisione sumpta ex parte uirtutis aliam intulit, statim in hac parte ponit diuisionem sumptam ex parte cause finalis membrorum, et primo illam ponit notificando eius membra magis in exemplis, secundo ratione. Secunda ibi: dico autem. Circa primam partem est intelligendum quod membrum aliquod facit operationem et iuuamentum dupliciter: uno modo secundum se sicut, uerbi gratia cum dicimus aliquod membrum facere operationem secundum se cum facit aliquam operationem actiuam uel etiam passiuam, ut cristallina facit operationem passiuam secundum se, que est uidere, et musculus actiuam facit operationem que est mouere. Dicimus etiam membrum facere iuuamentum secundum se secundum quod dicimus quod in oculo alie partes adiuuant cristalline ut eius operatio perficiatur. Alio modo dicitur membrum facere iuuamentum et operationem non secundum se, sed in relatione ad aliud, et hoc modo cor facit operationem quoniam illam facit in relatione ad conseruationem indiuidui dando membris uitam, et etiam speciei generando spiritum qui est postea generationis effectiuus. Et hoc modo pulmo facit iuuamentum quia cordi, ut species et etiam indiuiduum conseruetur. Et hoc modo epar iuuamentum facit et etiam operationem. Modo hic Auicenna intelligit de membris qui faciunt iuuamentum et operationem secundo modo et non primo, quoniam de hiis que iuuamentum faciunt et operationem primo modo satis determinatum est ab ipso Galieno in primo De interioribus Secunda in tres, quia primo debemus intelligere per operationem et membrum faciens illam, secundo per iuuamentum et membrum faciens illud, tertio per iuuamentum et operationem et membrum faciens illa. Secunda ibi: et per iuuamentum. Tertia ibi: ipsum uero epar. Circa primam partem est intelligendum quod littera illa potest dupliciter exponi: uno modo quod Auicenna uelit intelligere per membrum faciens operationem duo membra, unum scilicet quod facit ad conseruationem speciei, ut testiculi, aliud quod facit ad conseruationem indiuidui, ut cor. Alio modo quod uelit intelligere unum solum membrum principale, scilicet cor; nam tale facit ad conseruationem indiuidui membris uitam prebendo et etiam speciei generando spiritum que generationis magis est effectiuus, et hec expositio magis est ad intentionem Auicenne. Quod dicitur in secunda et tertia parte notum est Deinde cum dicit: et etiam denuo, in parte ista Auicenna ponit diuisionem membrorum sumptam ex parte cause materialis ipsorum, et primo ipsam ponit, secundo exquitur de membris diuisionis illius. Secunda ibi: et caro quidem. Prima in duas quia primo facit quod dictum est, secundo remouet quamdam dubitationem ibi; sed secundum sermonem. Circa primam partem est dubitatio. Auicenna ponit quod adeps generatur ex sanguine, Se contra, quoniam Galienus secundo De complexionibus ponit quod adeps est membrum insanguineum; etiam quia est coloris albi sicut membra spermatica. Dicendum quod adeps potest dici membrum sanguineum quia ex sanguine generatur, et etiam insanguineum quia est membrum actu sanguine depriuatum. Primo modo intelligit Auicenna hic, secundo modo Galienus ibi Secunda in duas quia Auicenna primo facit quod dictum est, secundo redit ad complendum modum constitutionis membrorum ex spermate. Secunda ibi: postea sanguis: Prima in tres; nam primo circa dubitationem illam ponit opinionem Aristotelis, secundo ponit opinionem Galieni, tertio ostendit quid de hoc tenendum. Secunda ibi: hoc autem uerbum. Tertia ibi: qualiter. Circa primam partem est intelligendum ut uideamus opinionem Aristotelis in hoc quod sic fetus constituitur es spermate uiri et sanguine menstruo mulieris sicut caseus ex coagulo et lacte.; sed sic constituitur caseus ex coagulo et lacte quod solum pro materia casei subicitur lac, non autem coagulum. Quod declaratur: nam in coagulo sunt duplices partes, scilicet subtiles et spumose et crosse terrestres; modo prime non subiciuntur pro materia casei, sed caseum coagulant ipsum contangentes secundum omnem eius minimam particulam, et hoc ideo quoniam tales partes non sunt coagulabiles ex se, quia nichil seipsum alterat, nec etiam a lacte quia apte non sunt coagulari, quia solum illud coagulatur quod est humidum aqueum per siccum terrreum. Partes etiam coaguli crosse et terrestres non subiciuntur pro materia casei, quoniam uidemus lac coagulari apposito coagulo in quadam petia in medio lactis cum decoquitur ad ignem; modo planum est quod partes iste terrestres non fuerunt admixte partibus lactis. Ita eodem modo ymaginandum est de spermate uiri et menstruo mulieris; nam in spermate uiri sunt duplices partes, sciicet subtiles et spumose et crosse et terrestres et aquose, et neutre pro materia fetus subiciiuntur; non prime quia ille non sunt coagulabiles ex se cum nichil seipsum alteret, neque etiam a menstruo, cum sint inepre coagulari, sed tales ad minimas partes menstrui mulieris peruenientes illud coagulant; neque etiam secunde partes, scilicet crosse et terrestres et aquose subiciuntur pro materia fetus; non enim coagulantur sed eis accidit ut ibi sint; fuerunt enim ibi ut in illis conseruaretur calidum spermaticum subtile spumosoum; nam natura ipsa numquam generat calidum quin etiam generet humidum in quo calidum habet conseruari, quia omne calidum in humido conseruatur. Et ideo illud quod pro materia fetus tantum subicitur et coagulationem recipit est menstruum mulieris, sicut etiam illud quod subicitur pro materia casei est solum lac. etc.et uidetur quod non, quia si esset dare alia membra a corde habentia uirtutem innatam, tunc in illis esset uirtus sicut in principio primo; sed consequens est falsum quia tunc in animali non esset multitudo ordinata eo quod in omni multitudine ordinata est solum unum principium primum; ideo etc. Item si membra haberent uirtutem aliquam innatam, aut illam haberent per se et primo, aut per se sed non primo; sed neutro modo habent; ideo etc. Maior de se uidetur nota. Minor declaratur: nam uirtutem aliquam non possunt habere per se et primo quoniam si illam haberent, tunc alia membra haberent talem uirtutem per illam; modo hoc est falsum; nam caro non habet uirtutem naturalem ab osse uel cartilagine. Non etiam per se sed non primo, quia si illam uirtutem haberent per se, tunc illa eis a nullo alio membro influeretur et sic haberent hanc si esset in principio primo, quod falsum est. Item, si aliqua membra haberent uirtutem innatam tunc, circumscripto omni influente, possent uiuere et nutriri quoniam uirtus ista que innata ponitur non est nisi uirtus uitalis et naturalis; sed consequens est falsum; ergo etc. Falsitas consequentis apparet.: dicit enim Auicenna in littera quod si clauderetur uia inter os et epar, dato quod nutrimentum esset appositum ossi adhuc os non nutriretur. In contrarium est Auicenna supra ubi ponit quedam membra esse que in aliis influunt nec ab alio suscipiunt et talia sunt illa que habent uirtutem innatam. Idem etiam ponit Galienus in Tegni; dicit enim ibi quod sunt quedam membra que habent uirtutes proprias quibus se ipsa regunt. Hoc etiam ponit in primo De interioribus. Hoc etiam ponit Iohannes. Hoc etiam arguitur ratione, quia si est inuenire membra que habent uirtutes sibi proprias est inuenire membra que habent uirtutem innatam; sed ita est; nam alia est uirtus naturalis carnis qua immutat proprium nutrimentum a uirtute ossis qua immutat proprium nutrimentum; ergo etc. De questione ista sunt quattuor opiniones. Prima opinio est quod sic sit dare membra que habent uirtutem innatam quod ipsa a nullo influxum recipiunt, et ratio istorum est quia corpora que habent uirtutem a forma specifica habent uirtutem sibi innatam sine aliquo influxu; sed membra que habent uirtutem innatam, naturalem scilicet, sunt huiusmodi; ideo etc. Maior apparet; nam uidemus quod quia magnes ferrum attrahit a forma specifica non indiget in attractione illius aliquo influxu. Minor declaratur quoniam secundum Galienum in primo De interioribus circa finem, membra attrahunt nutrimentum sicut magnes attrahit ferrum. Sed quod dicunt isti non est bene dictum propter duo: primo quia hoc est contra rationem; nam quando aliquid non generatur per se sed coniunctum alteri non potest per se nutriri nisi etiam coniunctum alteri; cum igitur omnia membra a corde generentur non per se sed illi coniuncta, ideo etc. Maior apparet quoniam nutricatio est quedam generatio, ut apparet per Aristotelem in De partibus animalium et in De morte et uita et in De generatione animalium et ubique. Secundo, hoc non est bene dictum quia est contra intentionem auctorum: nam Galienus in secundo De regimine sanitatis ponit quod uirtutes naturales primo sunt epatis et uenarum, secundario aliorum membrorum, et ideo oportet alia membra ab illis talis uirtutum influxum recipere. Etiam Galienus in primo De interioribus ponit quod ad membra transmisse sunt uene et artarie ut per illas se conseruent. Secunda opinio est quod secundum rei ueritatem membra non habent uirtutem innatatm, sed semper eis influitur, tamen quantum ad ipsum sensum possunt dici habere uirtutem innatam quia ad ea non perueniunt artarie et uene, sicut sunt os et cartilago et similia. Et hec est opinio Commentatoris in Tegni et etiam magistri Thadei. Sed opinio ista uera non est quia uidetur contra intentionem auctorum esse; nam Galienus ponit quod sunt membra que habent uirtutes proprias quibus seipsa regunt; modo si proprie sunt illis, non eis ab alio influuntur. Etiam quod dicunt non ualet quoniam uene etiam perueniunt ad ossa et cartilaginem, unde ex illis sanguis ad talia membra effunditur secundum eorum porositates. Tertia opinio est que ponit quod bene sit dare membra que habent uirtutem innatam, tamen ut uirtus illa in eis conseruetur semper indigent influxu a principalibus membris. Sed opinio ista, licet uera sit, non tamen est sufficiens quia non dat modum secundum quem uirtus talibus membris sit innata et que sit illa uirtus. Quarta opinio est que ponit quod membra ipsa bene habent uirtutem innatam non quantum ad essentiam, sed quantum ad proprietatem essentie, ut uerbi gratia immutatio est duplex, una communis, et ista, ut dicunt, non est membris innata, ymmo illam habent ab alio, ut ab epate, alia est propria qua os sibi nutrimentum assimilat, et etiam caro, et sic de aliis et ista membris est innata. Tamen, licet hec opinio saluari possit, adhuc non est ex toto uera; nam immutatio communis ad immutationem propriam comparatur sicut prius ad posterius; sed cui posterius est innatum, et etiam prius est innatum; ideo etc, Propter quod ad questionem respondeo aliter et sic: ad cuius solutionis euidentiam suppono tria: unum est quod ex hoc uirtus dicitur innata membro quoniam illi debetur ex suis principiis intrinsecis ita quod si illa corrumpantur et etiam uirtus corrumpetur, sed ex hoc dicitur uirtus influens quoniam influit a principio extrinseco. Aliud est quod suppono quod in membris animalis oportuit esse aliquod unum membrum quod per se generaretur, et illud fuit cor, et alia que ex illo generararentur illi coniuncta. Et illud necessarium fuit; nam si fuisset aliquod membrum per se primum generatum in quo non reciperetur anima primo sicut in subiecto, tunc animal ipsum unum non fuisset. Attamen quia membrum illud per se non poterat operationes corporis perficere, indiguit aliis membris ut organis quibus posset illa perficere; unde illa generauit sibi coniuncta. Aliud est quia cor generando alia membra a se eis tribuit animam, ut animata forent; non autem illis omnem potentiam anime communicauit quia tunc ipsa essent eque perfecta sicut cor, etiam organis indigentia sicut cor, ideo aliquas potentias anime communicauit; uel ergo priores potentias uel posteriores; non posteriores quia tunc etiam illis communicasset priores et per consequens omnes potentias, et ideo communicauit illis potentias anime priores, scilicet potentiam naturalem et uitalem et hee sunt uirtutes que sunt membris intrinsece et innate ex quibus membra conseruantur. Per hoc possumus respondere ad questionem in qua queritur utrum sit dare membra habentia uirtutem innatam. Et dicendum est quod sic quia illa uirtus est membris innata que est eis intrinseca; sed uitalis et naturalis sunt huiusmodi; ideo etc. Maior apparet quoniam ex hoc dicitur uirtus innata membro quia est illi intrinseca, ut apparet ex prima suppositione. Minor declaratur quoniam tales uirtutes in membris sunt a principio intrinseco quia ab anima; communicauit enim cor illis membris ut membra animata forent. Item, ille uirtutes sunt innate membris quibus remotis non potest membrum permanere; sed remota uirtute animali membrum permanere potest, remota autem naturali et uitali non, sed membrum non amplius est membrum nisi equiuoce, ut apparet ad sensum; ideo etc. Item, uirtus illa non est innata membro qua remota membrum est membrum sanum et nutritur et uiuit; sed remota animali uirtute adhuc membrum manet sanum et uiuit, ut ponit Galienus in primo De interioribus, ideo etc. Sed est aduertendum primo quod quia alia membra a corde habent totum suum esse ut cordi coniuncta, ideo etiam animam et principium intrinsecum eorum habuerunt ut sunt illis coniuncta. et per consequens anime potentias, unde nec nutriuntur nec uiuunt nisi ut cordi coniuncta. Secundo est aduertendum quod secus est in entibus perfectis, ut in animalibus, et secus in imperfectis sicut in plantis; nam in animalibus cor ipsum non communicauit omnes potentias anime coniunctim, sed diuersis diuersas, et hoc ideo quia potentie anime que sunt in animalibus erant multum distincte, unde distinctis organis indigebant; sed in plantis principalis particula, puta radix, ramis ipsis coniunctim omnes anime potentias communicauit et hoc ideo quia in eis uirtutes anime non erant distincte que distinctis organis indigerent et pro tanto tamen ramus in comparatione ad radicem dicitur esse quoddam totum, non in actu, sed in potentia. Ad rationes. Ad primam: si esset dare etc., falsum est eo quod uirtus in illis membris non est nisi alteri sunt coniuncta, scilicet principio primo corporis. Ad secundam: si membra haberent etc., concedatur. Ad minorem dicendum est quod habent ipsam per se sed non primo. Et tu dicis: ergo erunt uirtutes ille in eis sicut in principio primo; falsum est quoniam licet a membro alio uirtutes ille non dependeant tamen in membris illis conseruantur per hoc quod coniuncta sunt principio primo corporis, scilicet cordi. Ad tertiam: si aliqua membra etc., concedatur. Sed tu dices: consequen est falsum, non est uerum. Et tu probas auctoritate Auicenne qui dicit quod si clauderentur etc, dicendum quod Auicenna bene dixit. Iuxta quod est sciendum quod non fuit intentio Auicenne quod sic flueret uirtus uitalis et naturalis ad membra sicut animalis, sed quod est, licet ad illa non fluat, tamen in eis per membra principalia conseruatur, et hoc ideo quia non nutritur et uiuit membrum nisi sit in sui natura et essentia; modo membra alia a corde et epate cum non sunt illis coniuncta, non conseruatur eorum natura et essentia eo quod generata fuerunt non per se sed coniuncta cordi et membris principalibus, et ideo pro tanto clausa uia inter ipsa et membra principalia non amplius uiuunt nec nutriuntur, et pro tanto dixit postea Auicenna quod hec uirtus nutritiua dicitur naturalis facta ossi cum permanserit eius complexio, et cum eius complexio permanet, cum principalibus est coniunctum. Et ideo dicebat etiam Galienus in primo De interioribus quod membra habent uenas et artarias quibus conseruantur, quoniam per illas coniunguntur principalibus membris, sed non dixit quibus influuntu, quoniam per illa coniunguntur peincipalibus membris non fit influxus uirtutum ad membra. In parte precedenti, posita opinione Aristotelis circa naturam spermatis, in parte ista ponit opinionem Galieni circa illam. Sed hic est intelligendum quod nuncubi inuenio ubi adhibenda sit fides hanc esse Galieni sententiam, quoniam ipse loquens de hac materia in secundo De uirtutibus naturalibus, idem ponit quod Aristoteles. Ponit enim ibi quod principium materiale fetus est sanguis menstruus mulieris, sed principium effectiuum ipsius est sperma uiri. Uerum est tamen quod in quodam libro De spermate ponitur eadem sententia quam ponit hic Auicenna; tamen non credo illum fuisse librum Galieni. Tamem, quidquid sit, in philosophia naturali est hoc fatuum, scilicet quod in aliquo sit uirtus actiua et passiua respectu eiusdem. Nam si in generatione omnium entium uidemus aliud esse illud in quo est uirtus actiua generationis et aliud in quo est uirtus passiua, multo magis in generatione hominis et animalis continget Deinde cum dicit: qualiter Auicenna ostendit quid tenendum sit de hoc. Nam in nono De animalibus ipse ponit illam eamdem sententiam quam dixi uobis supra. Uerum est tamen quod in tertio Canonis, capitulo de generatione embrionis ponit contrarium, unde sibi ipsi contradicit: multotiens enim est eius mos talis. Unde dicit Aueroys de ipso in tertio Celi et mundi, quod ipse fuit medius inter peripateticos et loquentes. Deinde cum dicit: postea, postquam Auicenna posuit opinionem medicorum et philosophorum circa naturam spermatum ex quibus membra constituuntur, statim in hac parte complet modum formationis membrorum ex illis duobus spermatibus, scilicet sperma uiri et mulieris. Circa quam est intelligendum quod sanguis mulieris ex quo fetus generatur est idem secundum essentiam et formam cum sanguine mulieris qui tempore peyodicali expellitur, differt tamen in uno quoniam sanguis menstruus qui subicitur pro materia fetus continue expellitur ad matricis concauum ut natura suam actionem continuet que est generatio, sed sanguis qui tempore periodicali expellitur non expellitur continue ad ipsum concauum, sed secundum periodum temporalem. Differt secundo quoniam sanguis qui pro materia fetus subicitur expellitur ad concauum matricis paulatim et in pauca quantitate; sed sanguis qui tempore periodicali expellitur, expellitur subito, ui et in multa quantitate. Causa autem quare sanguis mulieris qui pro materia fetus subicitur expellitur paulatim et in pauca quantitate est duplex; una est quia talis sanguis retineri debebat in matrice et non expelli; licet enim talis sanguis esset superfluus in quanto respectu mulieris, non tamen erat superfluus respectu fetus generandi, sed necessarius. alia est ne talis sanguis subito adueniens et in multa quantitate posset impedire operationem spermatis uiri que est generationem efficere. Differt tertio ab illo quia sanguis qui subicitur pro materia fetus est simpliciter purus, sed sanguis qui tempore periodicali expellitur non est simpliciter purus, sed impuro admixtus. Sed aduertendum quod istius sanguinis menstrui qui subicitur pro materia fetus partes non differunt secundum essentiam sed solum secundum magis coctum et minus coctum; nm pars est illius sanguinis que totaliter que uincitur a spermate uiri, in quam sperma uiri agit secundum ultimum sue potentie sibi ipsam assimilando et eam dealbando, et ex tali generantur membra spermatica in quibus existit calor naturalis corporis et uirtus ipsius principaliter, et ideo pro tanto penes illa membra sumitur augmentum, status et declinatio corporis. Alia est pars illius sanguinis que non totaliter uincitur a spermate uiri et ex tali non generantur membra spermatica sed carniformia; agit enim in illam partem sanguinis sperma uiri non totaliter quoniam sperma non principaliter intendi membra carniformia, sed spermatica; unde, si intendat membra carniformai solum illa intendit propter spermatica membra ut illa conseruent. Et ex hiis debemus accipere quod non ex hoc dicuntur membra spermatica quia sint generata ex spermate mulieris, quoniam talis sperma non est gratia finis, sed magis gratia delectationis secundum Aristotelem, sed dicuntur spermatica aut quia actiue a spermate uiri generantur, aut quia non generantur nisi ex parte menstrui totaliter uicta a spermate uiri, unde etiam Aristoteles propter causam dictam uocat illa membra spermatica. Secundo est intelligendum quod quando non amplius est sanguis mulieris ex quo membra generata sunt, tunc epar fetus supplet uices illius, sicut etiam cor supplet uices spermatis cum generatum est; unde epar illius generat sanguinem ex quo membra generata nutriri habent. Possumus tamen dicere quod ex tali membra generentur quoniam ex eo membra nutriuntur; nutricatio autem est quedam generatio, coniuncta saltem, ideo etc. Deinde cum dicit: et caro, in parte ista Auicenna notificat membra sanguinea et spermatica et primo notificat membra sanguinea illa comparando adinuicem, secundo notificat spermatica illa comparando ad sanguinea. Secunda ibi: membra autem Circa primam partem est dubitatio. Auicenna ponit quod caro generetur ex sanguine spisso. Sed contra: talis est sanguis cui melancolia est admixta; modo ossa ex sanguine melancolico nutriuntur et generantur, non autem caro; ideo etc. Preterea Auicenna ponirt quod caliditas et siccitas coagulant materiam carnis. Sed contra; nam coagulatio que fit a calido et sicco est coagulatio assatiua; modo talis coagulatio est generatiua ossis et non carnis, ut ponit Aristoteles in De partibus animalium; ideo etc. Preterea ipse dicit quod adeps generatur a frigido quoniam uidemus adipem multiplicari in membris ualde calidis ut in corde et renibus. Ad primum dicendum quod sanguis dicitur dupliciter spissus: uno modo per melancolie admixtionem et ex tali os generatur et nutritur; alio modo dicitur spissus in comparatione ad unctuositatem sanguinis supernatantem, et ex tali caro generatur et nutritur. Sic intelligit Auicenna. Ad secundum dicendum quod coagulatio est duplex: una que fit a calido in summo que assatiua dicitur, et talis est in osse; alia est que fit a calido in comparatione ad frigidum a quo adeps coagulatur,et talis est in carne et de hac intelligit Auicenna hic, et ideo uidemus carnem a frigido dissolui et colliquari; omne enim quod coagulatur a calido dissoluitur a frigido secundum Aristotelem quarto Methaurorum. Ad tertium dicendum quod aliquid fit a frigido dupliciter: uno modo a frigido positiue, et ut sic pinguedo siue adeps non fit a frigido neque aliquod membrum; alio modo fit a frigido quia a remisse calido et a tali adeps generatur, unde ipsam ab intenso calore uidemus dissolui. Est tamen differentiam inter adipem et pinguedinem, quoniam in pinguedine sunt plures partes aquose non bene permixte cum sicco terreo sed in adipe sunt plures partes aeree, et ideo uidemus pinguedinem igni exposita stridere, non autem adipem. Quando tu dicis: pinguedo est in corde, dico quod non est ex parte materie nec etiam agentis,sed magis ex parte finis, et in eodem modo est in renibus, uel in eis est uel propter aquositatem, uel propter membra circumstantia renibus que frigida sunt Circa secundam partem ets primo dubitatio. Auicenna ponit quod solutio continuitatis in membra spermatica non potest uniri uera unione. Sed contra: ubi est agens et materia sufficiens ibi fit actio; sed in membris spermaticis est agens unionis, ut puta uirtus nutritiua, et etiam materia, puta nutrimentum, idoe etc. In contrarium est Auicenna. Dicendum quod solutio in talibus membris non potest reuniri uera unione nisi forsan in aliqua etate et habitudine corporis. Et causa huius est quia unio fit ex eo quod partes ipsius membri uniri possunt; sed partes membri spermatici soluti uniri non possunt; ideo etc. Maior nota est. Minor declaratur eo quod nutrimentum ad partes illas perueniens perfecte uniri non potest, tum quia est nimis spissum, tum etiam quod partes ille sunt in substantia nimis dure, unde totaliter eis nutrimentum assimilari non potest. Unde sciendum est quod differentia est inter generationem et nutricationem quantum ad duo; primo quia in generatione fit aliquid sensibile, in nutricatione autem non, nisi per longum tempus. Secundo quia generatio fit per transmutationem alicuius in formam aliam, sed nutricatio fit per mixtionem alicuius cum alio ita quod in uera nutricatione semper oportet quod sit mixtio uera nutrientis cum nutrito, in non uera autem fit magis additio nutrimenti ipsi nutrito; modo cum in membro spermatico cuius partes solute sunt non fit uera nutricatio per mixtionem propter causas dictas, etiam quia uirtus nutritiua in eo debilitata est, sed magis fit nutricatio per additionem, ideo non contingit ibi ueram fieri unionem quia numquam in non uera nutricatione potest restaurari quale est deperditum totaliter. Ad rationem: ubi est agens etc., concedatur. Ad minorem, falsum est, quia ibi non est agens quia tale est sperma uiri; ibi etiam non est materia, et si sit est inepta ut uera fiat nutricatio et per consequens unio Secundo est dubitatio. Auicenna ponit quod rami uenarum et artariarum non possunt uniri uera unione in aliqua etate. Se contra, quia si contingit in ossibus multo magis in ramis illis, cum rami illi sint minus duri quam ossa; sed hoc est possibile in ossibus, ut ponit Auicenna in littera; ideo etc. Iuxta quod est intelligendum quod ex parte plurium non potest solutio alicuius membri uniri, scilicet ex parte substantie, et ex parte operationis membri et etiam ex parte accidentis concomitantis. Ex parte substantie duplicis, scilicet complexionalis, cum membrum exangue est, ut uesica que non consolidatur ut ponit Ypocrates in libro Afforismorum in illo afforismo sexte particule.: uesica incisa, uel compositionalis ut cum membrum est ualde dure substantie uel dense, sicut os. Ex parte etiam operationis ut cum membrum facit operationem communem toti, sicut stomacus, uel principalem, sicut cor, epar et cerebrum quoniam ex solutione illorumprius accidit mors <prius> quam consolidentur. Etiam ex parte operationis que est motus, ut cum membrum continue mouetur, ut dyafragma et pulmo, uel aliquo tempore, ut uesica que moueturc contractiue et dilatatiue propter urine expulsionem. Et ex parte accidentis concomitantis prohibetur unio in solutione continuitatis membri, ut cum ad illam sequitur superfluus fluxus sanguinis uel apostema uel spasmus. Licet igitur ossa duriora sint ramis illis, tamen quia ad solutionem continuitatis factam in ramis illis sequitur intensus fluxus sanguinis, non autem ad illa que fit in osse; ideo minus uniri potest solutio continuitatis facta in illis ramis ea que fit in osse. Tertio est intelligendum quod aliquando ex membris spermaticis separatur aliqua pars, et illa numquam renascitur. Causa est in promptu quoniam partes membri spermatici illi circumstantes non possunt nutrimentum superueniens illi totaliter coagulari ut formam membri recipiat, sed in membris carniformibus bene est hoc possibile quoniam in talibus nutrimento non tanta indiget coagulatione un formam membri recipiat. Sed tu dices: ymmo potest renasci, quia ibi est materia, pura sperma, etiam agens quia uirtus generatiua, saltem in etate iuuentutis uel etiam ante illam. Sed istud est nichil dicere quoniam quando sanguis iam formam spermatis acquisiuit totaliter amplius nutrire non potest. Etiam uirtus generatiua que est in illo corpore non est generatiua respectu membrorum illius corporis, sed alterius corporis ab illo corpore generandi. Quarto est intelligendum quod a principio generationis dentes in corpore non generati fuerunt quia nondum necessarius erat eorum finis qui est masticatio, cum fetus a principio ex matrice ex lacte nutriatur; sed postea in processu cum necessarius est finis eorum generantur, et hoc ex superfluitate nutrimenti membrorum spermaticorum; aliter tamen quam ungues quoniam superfluitas nutrimenti illorum ex qua generantur ungues est superfluitas qualis et quanti, sed illa ex qua generantur dentes solum est superfluitas quanti et non qualis, et ideo dentes membra superflua uocari possunt quia natura ipsos non generat propter finem primarium, sed secundarium, unde dicuntur superflui corpori quantum ad esse, sed non quantum ad bene esse, Postea dicit Auicenna quod in aliqua etate renascuntur, ut in pueritia, in aliis autem non. Et causa huius est ista, non illa quam ponit Auicenna. In hoc enim somniauit. Nam dentes generari habent ex materia superflua nutrimenti membrorum spermaticorum que in capite sunt: quando igitur in corpore multa materia spermaticorum generatur, ut in pueritia, et hoc propter augmentum, accidit tunc quod potest fieri dentium regeneratio; attamen quandoque est hoc possibile, ut in eis in quibus superabundat materia nutrimenti membrorum spermaticorum; ideo etc. Et arguitur primo quod cor sit principium naturalis uirtutis quoniam illud membrum est principium naturalis uirtutis quod est principium nutrimenti; sed cor est huiusmodi; ergo etc. Maior apparet quia uirtus naturalis prebet nutrimentum. Minor declaratur tripliciter; primo, nam cor est mmembrum quod inter alia primo generatur et seipsum animatum generat; omne autem animatum per nutrimentum conseruatur, propter quod etiam cor prius igitur nutrimentum generabit aliis membris; secundo quia est inuenire sanguinem qui est ultimum alimentum in corde sicut in fonte; tertio quia artarie et uene a corde habent ortum et tales nutrimentum deferunt ad totum. Item, illud membrum est principium uirtutis naturalis in quo primo est anima; sed cor est huiusmodi; ergo etc.Maior apparet quia uirtutes uel sunt de essentia anime uel sunt aliquid ipsam inseparabiliter concomitans. Minor apparet ex quadam questione superius habita. Item, illud membrum est principium uirtutis naturalis quod est principium instrumenti uirtutis naturalis; sed cor est huiusmodi, ergo etc. Maior apparet quia idem est dator instrumenti et etiam uirtutis quoniam instrumentum est propter uirtutem. Minor declaratur eo quod cor est principium caloris et spiritus qui est instrumentum naturalis uirtutis sicut et cuiuslibet alterius. Item, quod recipit aliquid ab alio recipit etiam illud per quod in esse conseruatur, sed epar est recipiens esse a corde, ideo etc.; conseruatur autem per uirtutem naturalem et nutrimentum; ergo etc. Maior apparet per Aueroym in De celo et mundo. Minor est de se nota. In contrarium est Auicenna hic et Galienus secundo De uirtutibus naturalibus et in secundo De regimine sanitatis et in quarto De iuuamentis. Ad istam questionem respondent aliqui quod epar est principium nutrimenti, tamen est illius principium per calorem transmissum a corde, et hec est opinio Aly in Tegni et etiam Glossatoris. Aliqui autem aliter respondent et hec uidetur opinio magis Aueroys et Galieni, scilicet quod epar est principium nutrimenti uenalis, sed cor est principium nutrimenti ararialis; ex isto enimi duplici sanguine nutriuntur membra; attamen quia sanguis artarialis est sicut forma uenalis dicunt quod cor: magis est principium nutrimenti. Sed omissis aliorum opinionibus dico ad questionem quod aliquid dicitur esse principium uirtutis naturalis tripliciter: uno modo quia est principium factiuum nutrimenti. Alio modo quia est principium perfectiuum nutrimenti. Tertio quia prebet membris id quo immutant proprium nutrimentum. Modo dico primo quod epar est principium uirtutis naturalis quis est principium nutrimenti factiuum, et ratio huius est quia distincte operationes indigent organis distinctis; sed factio nutritiua et factio caloris sunt operationes distincte, ideo organis distinctis indigent. Modo cum cor sit organum factionis caloris, ideo epar factionis nutrimenti erit principium scrips et del. organum. Et confirmatur ratio: non enim potuit organum factiuum caloris esse factiuum nutrimenti, quia cum nutrimentum fit habet secum multas superfluitates admixtas que impedissent temperamentum caloris, et ideo in animalibus aliud fuit principium factiuum nutrimenti et aliud principium factiuum caloris. Non enim suffecit in eis sola alteratio calidi per nutrimentum, sed etiam per aliud, scilicet aerem, qui peruenit ad membrum factiuum caloris. Sed in plantis quia in eis sufficiebat solum nutrimentum ad contemperandum earum calidum fuit in ipsis idem principium caloris et nutrimenti. Item, illud est principium nutrimenti in quo separantur superfluitates a nutrimento; sed epar est huiusmodi, ergo etc. Maior apparet quia idem est locus generationis alicuius et separationis superfluitatum ab illo, ut apparet quarto Methaurorum. Minor declaratur quia in illo membro separantur superfluitates a nutrimento a quo ortum habent uie illas deferentes; sed epar est huiusmodi, ideo etc. Item, illu membrum est principium factiuum nutrimenti quod melius et perfectio facit nutrimentum; sed epar est huiusmodi, ideo etc.. Maior nota est quia natura semper facit quod melius est. Minor declaratur, nam nutrimentum fit melius et perfectius quando diuiditur in partes minimas ita quod calor bene potest in ipsum agere, sed hoc fit in epate quia ibi sunt uene diuise ad minima, non autem in corde, ideo etc. Item, illud membrum est principium nutrimenti ex cuius rectificatione rectificatur nutrimentum aliorum membrorum et ex cuius lesione illud leditur; sed epar est huiusmodi, ideo etc. Dico secundo quod cor est principium uirtutis naturalis quia est principium perfectiuum nutrimenti in quo nutrimentum acquirit formam per quam est in potentia ad omnia membra; sed cor est huiusmodi, ergo etc. Maior apparet quia hec est nutrimenti perfectio Minor declaratur, quia cum cor sit membrum primum generatum dans membris materiam generatiuam oportet ut det illis materiam que sit in potentia ut formas membrorum recipiat illa nutriendo. Item, illud est principium perfectiuum nutrimenti quod distribuit membris nutrimentum, sed cor est huiusmodi quia per uenas et artarias que ab ipso habent ortum. Maior apparet quia nutrimentum membris distribuitur post eius perfectionem. Minor est de se nota. Item, quod dat formam alicui dat etiam materiam secundum Aristotelem septimo Metafisice; sed cor dat formam membris quia calorem; ideo etc. Declaratur etiam quod dictum est per quoddam signum ualde sensibile; nam quando sanguis peruenit ad cor tunc spissum ipsius retinetur in dectro uentricuolo cordis et illud nutrit magis membra inferiora, et subtile in sinistro, et illud nutrit magis membra superiora, et ex isto spiritus generantur. Dico tertio quod epar non est principium uirtutis naturalis quia prebeat eis aliquid, scilicet spiritum naturalem quo membra immutent suum proprium nutrimentum, quia si membra habent uirtutes naturales sibi innatats intrinsecas a principio generationis quibus proprium nutrimentum immutant non indigent aliquo influente ut fiat immutatio illius; sed ita est ut declaratum fuit supra et etiam ponit Galienus in primo De interioribus; ideo etc. Item, talis spiritus non immutat nisi uel ad formam sanguinis ipsum nutrimentum, uel ad formam propriam epatis; modo membra non egent conuersione et immutatione nutrimenti ad formam sanguinis quia ad illam iam immutatum est neque etiam ad formam epatis, sed ad formas illorum proprias; ideo etc. Item, uirtutes in corpore non sunt nisi propter indigentiam nutrimenti; modo in corpore non est nisi duplex indigentia, scilicet indigentia substantie membri et substantie spiritualis; propter primam est uirtus epatis, propter secundam est uirtus cordis; ideo non oportet propterea ut sit ibi calor alius naturalis. Item, membra debent nutrimentum immutare in eorum similitudinem et hoc faciunt per calorem proprium complexionalem et non per spiritum naturalem; iste enim spiritus in corde nichil est, sed solum spiritus uitalis, unde non ymaginor per spiritum istum naturalem, si sit in corpore, nisi complexionem et calorem proprium ipsorum membrorum. Sed aduertendum quod licet epar non sit hoc modo principium uirtutis naturalis, tamen cor hoc modo potest dici illius principium, non quod membris influat calorem quo ipsa suum nutrimentum immutent, quoniam illum habuerunt a principio generationis, sed quia membris influit calorem quo conseruatur et actuatur calor complexionalis membrorum, qui calor complexionalis est causa proprie immutationis nutrimenti in quolibet membro. Ad rationes utriusque partis apparet solutio ex dictis quoniam prime rationes arguunt quod cor sit perfectiuum nutrimenti, sed aucoritatesfacte in contrarium arguunt quod epar si factiuum nutrimenti, et hoc concessum est Auicenna in parte precedenti posuit quasdam diuisiones commumiter magis respicientes ipsa membra. In parte ista Auicenna ponit q. diuisiones membrorum quasdam proprias. Et diuiditur hec pars in quattuor, sicut quattuor sunt iste diuisiones. Secunda ibi: et etiam dicemus. Tertia ibi: omnia quattuor. Quarta ibi: et etiam dicemus. Circa primam partem est primo intelligendum quod Auicenna signanter dixit: membrorum sentientium mobilium; nam inter membra corporis quedam habent sensum et motum ut caro labii et pulpe crurum, quedam habent sensum tanrum, ut caro gingiuarum et que est in natibus; nullum autem est membrum quod habeat motum et non sensum, quia uirtus sensitiua est prior motiua; unde uidemus quedam animalia sensum habere non tamen motum, nullum autem quod habeat motum et non sensum quia prius potest absolui a posteriori sed non posterius a priori; ideo etc.Secundo est intelligendum quod aliqua membra sensum habent simul et motum propter diuersos neruos propter plura: uno modo propter sensus certitudinem; nam licet omnia membra corporis exteriora habent sensum tactus, tamen inter illa est aliquod quod sensum habuit certiori modo, sicut uirga, et ideo in ipsa per alium neruum defertur spiritus sensibilis ad ipsam et per alium spiritus motiuus. Alio modo propter proprietatem sensus sicut uerbi gratia ut quia oculus preter sensum tactus habet quemdam sensum proprium, scilicet uisum, oportuit quod ad ipsum deferreretur sensus per alium neruum quam motus, Alio modo propter sensus certitudinem et fortitudinem, sicut in adiutorio, quia erat fortis motus ad ipsum uenit sensus per alium neruum quam motus. Et ex hoc debemus nobis accipere quod a membris ad que defertur sensus et motus per diuersos neruos aufferri potest sensus et non motus et e contrario, quia possibile est oppilationem fieri in neruo deferente sensum non autem in neruo qui defer motum, et e conuerso; sed in membris que sensum et motum habent per unum neruum, licet ab eis possit aufferri motus, sed non sensus; numquam tamen potest aufferri sensus et non motus. Circa secundam partem est dubitatio de ortu istorum duorum panniculorum, a quo ortu habent et etiam de modo ortus ipsorum adinuicem. Et dicendum ad hoc quod sicut dicit Auicenna, tertio Canone, fen xxii, capitulo De panniculis uentris; ibi enim ponit quod in uentre interius sunt duo panniculi: unus subtlis qui non apparet in anotomia qui fortiter adheret musculis uentris interius; alius qui est magis distinctus qui siphac uocatur, et iste secundus, ut ponit Auicenna, ortum habet a primo, et dicit postea ibidem, capitulo De egritudinibus uentris quod panniculus qui tegit costas interius ortum habet a sifac secundum eius subtile. Secundo et dubitatio: Auicenna ponit quod uene sunt inuolute panniculis habentibus ortum ab isto duplici panniculo; sed tunc sequeretur quod uene haberent duas tunicas, unam ex earum substantia, aliam ex panniculis illis Et cum dicitur contra eos,ergo uene non habent ortum a corde uel ab epate, respondent quod licet uene quantum ad constitutionem earum ortum habeant a panniculis illis, tamen quantum ad earum formam ortum habent a corde siue ab epate. Sed quod dicunt isti non est bene dictum propter duo. Primo quia hoc est contra rationem; si enim ita esset sicut isti dicunt sequeretur quod panniculi illi prius generarentur quam uene ex quo uene ex illis tesserentur; modo hoc est falsum, nam cum cor generet alia membra, oportet prius ipsum generare uias per quas transmittat sanguinem ex quo debent membra generari; tales autem fuerunt uene. Etiam si ita esset, cum uene terminentur ad cor et sint de eius substantia, sequeretur prius oriri panniculos illos quam cor perficeretur; hoc autem est falsum. Secundo non est bene dictum quia est contra intentionem Auicenne; non enim uult Auicenna quod membra interiora sicut uene et panniculi sint texta ex panniculis qui ortum habent ab illis duobus panniculis, sed sicut illis inuoluta; unde dico quod ex panniculis illis oritur quidam panniculus ex quo inuoluitur substantia uenarum. Et cum dicitur: ergo uene habebunt duas tunicas dicendum quod non sequitur quia talis panniculus est sic subtilis quod non per sensum distingui potest a substantia uenarum. Tertio est dubitatio quia Auicenna mentionem non fecit de panniculo cordis, utrum ille habeat ortum a panniculo tegente costas. Et dico quod duplex est panniculus cordis, unus qui adheret immediate eius substantie et iste generatur cum cor generatur, alter est qui est magis ab illo distinctus, sicut cordis casula, et iste bene ortum habet ab illo. Quarto est dubitatio untrum panniculi cerebri, scilicet pia mater et dura mater, ortum habeant ab illis duobus panniculis. Et uidetur quod sic quia Auicenna dicit: omnium membrorum interiorum etc. Dicendum quod non, sed ab alio habent ortum. Ad auctoritatem Auicenne dicendum quod ipse intelligit per membra interiora hic omnia illa que sunt in concauitate superiori uentris et etiam inferiori, et non alia Tertia in duas, quia primo dacit quod dictum est, secundo ex illa diuisione infert aliam ibi: membrorum autem. Circa primam partem est primo dubitatio. Auicenna ponit quod epar caret uillis, cuius oppositum ponit Ysaac in libro De urinis. Dicendum dupliciter: uno modo quod ibi ipse intelligit per epar panniculum epatis, sed Auicenna hic per epar intelligit carnem epatis; alio modo quod caro epatis bene habet uillos uenosos, sed non neruosos et ligamentales de quibus hic intelligit. Secundo est dubitatio. Auicenna ponit quod nullus motus corporis fit nisi per uillos. Sed contra: digestio stomaci est quidam motus et tamen non fit per uillos; etiam attractio ossis est quidam motus et tamen per uillos non fit. Dicendum quod motus omnis, scilicet localis, fit per uillos, et causa est quia in motu locali oportet coniungi mouens mobili, ut declaratum est septimo Phisicorum; motus localis uero non fit nisi per tractum qui est motus alterius a se, uel pulsum qui est motus alicuius a se ad aliud; modo mouens localiter mobili coniungitur per uillos; ideo etc. Ad rationem, digestio etc., dicendum quod ipsa non est motus localis, sed alterationis, etiam attractio ossis non est motus localis, sed alterationis; alterat enim os suum nutrimentum et illud mouetur postea ut perficiatur. Tertio est dubitatio: Auicenna ponit quod motus transgluciendi fit per omnes uillos. Sed contra, cum ipse sit attractio et talis fit solum per longitudinales. Dicendum quod motus transgluciendi non solum est attractio, sed ut attractio est fit per uillos longitudinales; nam quia nutrimentum a stomaco distans erat oportuit stomacum habere aliquos uillos longos per quos nutrimentum ad se attraheret et ipsum faceret sibi propinquum; fit etiam per uillos trasuersales eo quod in motu transglutionis cibus pausat et ad talem pausationem faciunt illi uilli; etiam quia tales uilli ad attractionem adiuuant; nam nullus potet attrahere aliud a se nisi etiam illud retineat. Etiam fit per uillos latitudinales ut illi expellant cibum ad concauum stomaci cum conuenit ipsum pausare. Secundo est intelligendum quod uilli longitudinales deseruiunt attractioni et tranuersales retentioni et longitudinales expulsioni. Et causa huius est quoniam attractio est motus alicuius ad se, unde oportet attrahens attracto esse coniunctum; hoc autem fit per uillos longitudinales. Etiam uilli illi faciunt ad retentionem alicuius qui illud amplectuntur secundum omnes sui partes; tales autem sunt transuersales. Sed uilli illi faciunt ad expulsionem alicuius quia faciunt ad constrictionem expellentis ut exprimat a se; tale autem sunt latitudinales, ideo etc, Omnis actio requirit organum sibi debitum. Circa secundam parte est dubitatio: Auicenna dicit quod uesica solum habet unam tunicam et idem ponit Galienus in tertio De uirtutibus naturalibus. Sed contra: nam Halyabas tertio sue Theorice ponit quod ipsa habet duas tunicas, et hoc etiam ponit Auicenna tertio Canone. Possumus ad hoc respondere dupliciter: uno modo quod uesica quantum ad porum per quem ipsam ingreditur et ab ea egreditur est habens duas tunicas, sed quantum ad substantiam aliarum partium solum habet unam tunicam. Alio modo quod uesica solum habet unam tunicam habentem uillos, puta intrinseca, sed extrinseca solum habet latitudinales uillos, uel si uillos habet fuit enim non propter uesice operationem, sed propter eius defensionem. Secundo est dubitatio: non uidetur quod omnes uilli possint esse in una tunica, quoniam contraria non possunt esse in eodem; sed attractio et expulsio sunt huiusmodi; ideo etc., et per consequens igitur neque earum organa in eodem membro esse poterunt. Etiam talia organa, cum sint contraria sibi inuicem inpedirent. Iuxta quod est intelligendum quod distincte operationes multum, habent organa multum distincta, ut uirtus naturalis, animalis et uitalis, quia multum sunt in suis operationibus distincte, ideo habuerutn organa multum distincta; sed quando minus sunt distincte fiunt per organa minus distincta, quia fiunt in uno membro, tamen per diuersas partes eius, sicut in oculo uisus per cristallinam et motus per musculos eius. Quando adhuc sunt minus distincte quia sunt respectu eiusdem obiecti, sicut est attractio et expulsio, et tunc aut iste operationes fiunt cum motu forti et sic fiut in membro per uillos proprios, ut in matrice et uesica, aut absque motu forti, ut in osse et carne, et tunc ad ipsas perficiendas sufficit complexio membri ut per organum taliter et taliter diuersificata, ut declaratum fuit supra. Ad rationem: contraria etc. uerum est eodem tempore, modo operationes ille in membro non fiunt eodem tempore, uel saltem respectu eiusdem, et ideo etiam organa earum se adinuicem non impediunt. Ulterius est intelligendum quod uilli longitudinales et transuersales simul positi sunt in una tunica quoniam seinuicem adiuuant, sed uilli latitudinales non fuerunt cum uillis illis positi quia faciunt operationem illis contrariam; fuerunt autem illi positi in tunica interiori, sed latitudinales qui faciunt ad expulsionem in exteriori. Et hoc ideo quia attractio et retentio quia fit respectu conuenientis est magis conueniens et familiaris; sed expulsio est magis respectu nocitiui, et ideo minus familiaris. Etiam est alia causa, quia latitudinales positi in tunica exteriori melius faciunt ad expulsionem, quoniam cum talis tunica contineat intrinsecam, possunt melius tunc uilli illi ab intrinseca exprimere illud quod est expellendum. Sed est dubitatio: cum uilli illi sunt in una tunica, suntne diuersimode situati? Et dicendum est quod sic quoniam latitudinales magis positi sunt in superficie illius tunice, sed alii magis positi sunt in illius profundo. Ulterius est intelligendum quod quia intestina magis expulsione egebant aliqua alia operatione, ideo secundum ambas eorum tunicas constituti fuerunt uilli latitudinales plurimi; et propter etiam causam istam, tam in tunica artariarum extrinseca quam intrinseca fuerunt uilli latitudinales constituti; nam in eis magis est necessaria fumi capnosi expulsio quam aeris frigidi attractio etc. Hoc est quod dicit et dicemus quod membronum neruosorum etc. in parte ista, ut dicebatur supra ponit Auicenna quasdam diuisiones membrorum proprias, et diuiditur in partes tres sicut tres ponit tales diuisiones. Secunda ibi: et dicemus. Tertia ibi: membra autem. Prima in duas quia primo premittit illam diuisionem, secunda quia dixerat membra habentia duas tunicas illas habere propter plura iuuamenta, illa iuuamenta declarat. Secunda ibi: quorum unum. Circa primam partem est primo intelligendum quod membrum dicitur neruosum dupliciter: uno modo quia est ex neruis constitutum, alio modo quia est contrahibile et dilatabile sicut membrum neruosum, sicut sunt uene, artarie et similia, et hoc secundo modo sumitur hic neruosum. Secundo est intelligendum quod Auicenna signanter dixit: neruosorum membrorum, propter multa carnosa que etiam continent aliena ab ipsis, sicut cor continet sanguinem et cerebrum spiritum animalem. Tertio est intelligendum quod Auicenna signanter dixit: continentium aliena extranea; nam inter membra quedam sunt que continent ea, sicut intestina, uesicam, et etiam uene que continent sanguinem qui corpori est extraneus cum non sit pars corporis animata; quedam sunt que continent ea que corpori extranea non sunt, sicut panniculus qui continet epar et etiam ille qui continet pulmonem Secunda diuiditur in partes quattuor, sicut quattuor sunt illa iuuamenta. Secunda ibi: secundum est. Tertia ibi: tertium est. Quarta ibi: quartum est. Circa primam partem intelligendum est quod si artarie habent duas tunicas ne scinderentur, adhuc tunica interior crossior fuit exteriori quia immediate obuiabat ei quod debebat scindere, unde ponit Aliabas quod talis est quintuplex ad exteriorem tunicam comparata. Uerum est tamen quod ipse ponit artarias tres tunicas habere. Nullus autem auctor hoc ponit. Secundo est intelligendum quod artarie ipse uillos latitudinales habent secundum utramque tunicam, licet pauciores habeant in tunica intrinseca quam in extrinseca. Et causa huius fuit quia artarie magis egent expulsione quam attractione; nam ab eis fit solum attractio aeris; attamen ab ipsis fit duplex expulsio: una est expulsio aeris attracti alterati ad caliditatem, alia est expulsio fumi capnosi qui a spiritu resoluitur non potentis ad benignum conuerti, et hic est crossior aere. Et propter hoc potest solui contradictio que est inter auctores. Nam Galienus sexto De iuuamentis ponit quod artarie quantum ad tunicam intrinsecam habent quedam fila secundum latum; in tertio De uirtutibus naturalibus ponit quod habent uillos latitudinales in tunica extrinseca, sicut ponit etiam hic Auicenna. Nam Galienus ibi intelligit quoniam sine dubio in tali tunica uillos latitudinales paucos habent. Sed in tertio De uirtutibus intelligit et hoc dixit quoniam in tali tunica habent uillos latitudinales paucos in comparatione ad longitudinales. Quod dicitur in secunda et tertia parte notum est. Circa quartam partem intelligendum est quod tunica exterior stomaci magis facit ad alterationem cibi simpliciter in stomaco, sed interior magis facit ad alterationem ipsius ut talis est, quia in chilum; unde chilus albus est sicut illa tunica. Sed est dubitatio: Auicenna ponit quod sensibile non potest sentiri nisi obuiet sensui tactus. Sed contra, quoniam sensibile positum super sensum non facit sensum. Dicendum quod hoc est uerum in sensibus aliis sed non in sensu tactus. Sed hoc non est bene dictum quoniam in omni sensu oportet fieri receptionem intentionalem speciei sensibilis; nam si qualitas sensibilis realiter reciperetur in sensu tactus, tunc sicut illam membrum sentit, sic et eodem modo lignum in quo ipsa esset, sicut uerbigratia de caliditate. Et ideo dico aliter: iuxta quod est sciendum quod differentia est inter sensum tactus et gustus ex una parte et alios sensus ex alia, quoniam sensus tactus et gustus faciunt ad conseruationem esse animalis, alii autem magis ad bene esse ipsius, et ideo quia ita erat pro tanto natura ordinauit illis duobus sensibus medium intrinsecum, aliis autem extrinsecum quia aerem medium. Illud autem quod ordinauit natura illis duobus sensibus fuit caro eo quod ipsa inter omnia membra magis denudata erat ab excellentiis qualitatum tangibilium; non enim fuit possibile membrum aliquod omnino denudatum esse a qualitatibus tangibilibus, et ideo quia caro medium erat sensus tactus bene dixit Auicenna quod tactus non poterat fieri nisi per coniunctionem sensibilis cum sensu tactu, quia cum eius medio; nam per illud oportuit speciem sensibilem peruenire ad cor in quo est primum sensitiuum. Sed aduertendum quod si caro sentiat numquam sentit qualitatem que sit in ipsa realiter quoniam illa iam est facta tota ei similis sed solum illam que est in ipsa intenttionaliter. Ad rationem: sensibile positum super sensum non facit sensum, uerum est supra organum sensus uel subiectum ipsius, sed positum aupra medium sensus bene facit sensum Deinde cum dicit: dicemus, in parte ista Auicenna ponit aliam diuisionem membrorum propriam. Circa quam est intelligendum quod si caro non habuit foramina et uentriculos,habuit tamen poros ad hoc quod nutrimentum quod debebat in ipsam conuerti posset ad minima diuidi; aliter enim in ipsam conuerti non posset; sed ossa ipsa quia in eis non poterat nutrimentum conuerti nisi per longum tempus, habuerunt foramina magna uel parua ut in illis nutrimentum tanto tempore moraretur quod posset in similitudinem ossium conuerti. Et ex hoc uolunt aliqui accipere quod si sanguis debeat in membra carniformia conuerti non prius mutatur in secundas humiditates, sed si debeat mutari ad spermatica bene in illas mutatur. Et hoc etiam declarant auctoritate Galieni circa finem primi Pronosticorum, ubi ponit quod ypostasis et sanies, que alba sunt, a deoctione membrorum spermaticorum fiunt. Sed est sciendum quod sicut dixi uobis supra quod sanguis in quodcumque membrum uertatur semper oportet prius in secundas humiditates conuerti, licet non sic manifeste conuertatur cum mutatur in membra carniformia sicut cum conuertitur in spermatica Deinde cum dicit: membra autem, in parte ista ponit aliam diuisionem membrorum et apparet de se queritur utrum testiculi sint de necessitate generationis, et arguitur quod sic, quia illud est de necessitate generationis quod est principium primum generationis; sed testiculi sunt huiusmodi; ideo etc. Maior nota est. Minor declaratur per Auicennam in littera qui ponit quod testiculi sunt principium generationis speciei sicut alia membra principalia sunt principium conseruationis indiuidui. Item, illud est de necessitate generationis per quod distinguitur sexus masculinus et femininus; sed testiculi sunt huiusmodi; ergo etc. Maior apparet perAristotelem in tertio De generatione animalium ubi ponit quod masculus et femella differunt uirtutibus quia masculus habet uirtutem faciendi generationem, sed femella habet uirtutem suscipiendi illam. Minor apparet per Auicennam in littera. Item, illud est de necessitate generationis sine quo generatio fieri non potest; sed testiculi sunt huiusmodi; ideo etc. Maior est nota. Minor declaratur per Aristotelem in primo De generatione animalium, ubi ponit quod sunt animalia quedam qui sine testiculis generare non possunt. In contrarium est Aristoteles in primo De generatione animalium tertio capitulo. Ad istam questionem dicendum quod testiculos esse de necessitate generationis potest intelligi dupliciter: uno modo quod sint de necessitate generationis simpliciter et absolute, alio modo ut sitn de necessitate generationis ut talis est, scilicet in animalibus habentibus testiculos. Modo dico quod testiculi non sunt de necessitate generationis absolute. Et ratioi huius est: illud non est de necessitate generationis absolute a quo potest generatio absolui; sed a testiculis potest generatio absolui; ideo etc. Maior nota est. Minor declaratur: sunt enim quedam animalia testiculos non habentia, sicut pisces et serpentes. Item, si testiculi essent de necessitate generationis hoc non esset nisi quia sperma generarent; sed illud non generant; ideo etc. Maior apparet per Auicennam in littera qui ponit quod testiculi necessarii fuerunt ut geneologyam conseruent. Minor declaratur primo quia est inuenire sperma in uasis seminalibus ut in animalibus non habentibus testiculos et etiam in habentibus testiculos que quidem uasa non sunt aliqua pars testiculorum, ut ponit Aristoteles in primo De generatione animalium, et huic etiam concordat sententia medicorum; nam Auicenna tertio Canone, de anotomia testiculorum, ponit quod sunt duo meatus, quorum unus perueniens est ad unum ouum, scilicet testiculum et ipsum contangens, alter ad alterum; non dixit: ingrediens neque quod ibi ramificaretur; nam si uasa illa fuissent pars testiculorum aut ingressa fuissent eorum substantiam aut fuissent per illam ramificata; sed neutrum istorum est, ut in anotomia apparet; ideo etc. Dico autem secundo quod testiculi sunt de necessitate generationis talis, quia ut est in animalibus habentibus testiculos. Et ratio huius est quia illud est de necessitate generationis a quo illa generatio perficitur; sed testiculi sunt huiusmodi; ideo etc. Maior nota est. Minor declaratur: nam secundum Aristotelem in primo De generatione oportuit in quibusdam animalibus uasa seminalia stare directa ut directe sperma in matricem emitterent; modo directa fuerunt per testiculos, unde abscisis testiculis contrahuntur uasa illa, unde illis abscisis non potest generatio perfici. Sed tu dices: hoc non uidetur uerum quia Aristoteles ponit in primo De generatione animalium quod fuit bos qui adimpleuit uacam abscisis testiculis. Dicendum quod hoc possibile fuit in principio cum facta fuit illorum abscisio eo quo nondum illorum uasorum facta fui contractio. Item, illud est de necessitate generationis a quo sperma perficitur; sed testiculi sunt huiusmodi; ideo etc. Maior nota est. Minor declaratur; nam secundum Aristotelem in secundo De generatione animalium fuerunt quedam animalia in quibus oportuit sperma moram facere, ut in testiculis, ad hoc ut in mora ipsius accideret in eo motus et agitatio propter quos spiritus multi illuc attraherentur, cum sperma esset per spiritum generatiuum. Etiam quia caro testiculorum densa est, aptum fuit spiritus in eis diu conseruari et non facile ab eo resoluebantur. Et hec est causa quare fuit panniculus quidam ex uasisi spermaticis super panniculos dilatatus. Etiam quia caro testiculorum alba est et glandosa, sicut caro mamillarum apta fuit ad spermatis albedinem complendam quia iam illam in poris seminalibus receperat. Ad rationes. Ad primam: illud est etc., uerum est eodem modo quo est principium primum generationis. Ad minorem: testiculi sunt principium primum, uerum est in animalibus habentibus testiculos neque qualitercumque in illis sunt principium primum generationis, quia non principium quod prebet uirtutem generatiuam spermati, sed est principium ipsius organice sperma perficiendo Ad secundam: illud est etc., concedatur. Ad minorem: sine testiculis non potest generatio fieri, uerum est in animalibus habentibus testiculos, sed in aliis bene est hoc possibile. Ad tertiam: illud penes quod etc., uerum est si si per illud fiat perfecta distinctio; modo per testiculos non fit perfecta distinctio inter sexus illos, licet sint id sine quo fieri non potest perfecta distinctio. etc. Sed est dubitatio utrum testiculi sint membrum principale in generatione. Et dicendum quod esse principaliter in generatione dicitur dupliciter: uno modo quod in eis sit primum uirtus generatiua, et sic testiculi non sunt membrum principale in generatione, ymmo tale est cor, cum sit in potentia ad omnia membra et principium spiritus in quo uirtus generatiua consistit, ut ponit Aristoteles in primo De generatione animalium. Etiam si testiculi essent membrum principale hoc modo, tunc ipsi prius generarentur quam cor. Etiam inessent omni animali generanti, quod est falsum. Alio modo quia in ipsis datur aliqua dispositio perfectiua spermatis per qum potest in actum generationis et ut sic sunt principales, scilicet instrumentum, deseruiens in hac operatione. Quod apparet; quia ipsis positis potest sperma in actum generationis, ipsis abscisis non amplius potest. Sed aduertendum quod opinio Aristotelis fuit quod testiculi solum facerent ad bene esse generationis quia essent ad modum perpendiculi appositi poris spermaticis ut illi pori illis mediantibus sperma in matricem recte eicerent, et ideo pori in omni animali generante recti fuerunt, non autem testiculi. Sed medici ponunt quod faciant ad esse quia sperma decoquitur cum pori illi substantiam testiculorum ingrediantur ita quod sperma in poris testiculorum decoquitur. Sed hoc non est bene dictum quoniam cum in illis poris contineatur materia nutrimentalis testiculorum et materia eodem modo contenta eiusdem alterationis sit susceptiua. sequeretur quod sperma alterationem reciperet per quam esset in potentia passiua ad testiculos et non in potentia actiua ad omnia membra. Attamen positio Aristotelis adhuc completa non est quia non solum testiculi fuerunt ratione perpendiculi, sed etiam ut decoquerent sperma et dealbarent cum haberent carnem albam et glandosam notandum quod diuersitas in membris dupliciter potest sumi, aut penes id quod omnibus membris est commune, aut penes id quod aliquibus membris est proprium. Si primo modo aut diuersitas sumitur in membro ratione principiorum ipsorum, aut ratione modi constitutionis ipsorum ex suis principiis. Si secundo modo sic sumpta est diuersitas membrorum qua dicitur quod quedam membra sunt simplicia et quedam composita. Si primo modo diuersitas membrorum aut est sumpta ratione principii formalis eorum uel materialis uel finalis. Si primo modo diuersitas in membris uel est sumpta ratione principii formalis que est complexio, uel compositio, uel uirtus. Si primo modo aut hec diuersitas consideratur ratione complexionis secundum se et sic dicimus quod membrorum quedam sunt calida, quedam frigida, quedam humida, quedam sicca simpliciter uel commiste, et quedam temperata. Aut est sumpta hec diuersitas ratione effectus complexionis et sic dicimus quod membrorum corporis quedam sunt dura, quedam mollia, quedam rara, quedam densa. Sed autem diuersitas est sumpta ex parte compositionis, tunc hoc est ratione numeri uel quantitatis, situs uel plasmatis, et secundum hunc modum dicimus quod membrorum quedam sunt magna, quedam parua, ratione quantitatis ut quedam aucta, quedam diminuta; ratione numeri, ut quedam curua, quedam recta, quedam rotunda, quedam oblonga; ratione plasmatis, ut quedam posita in profundo, quedam in superficie, quedam habentia societatem, quedam non ratione situs. Si autem diuersitas est sumpta in membris ratione uirtutis hoc est altero duorum modorum, quia uel est sumpta ratione uirtutis attribute membris secundum se, quomodo unumquodque membrum habet uirtutem sibi propriam qua ei res nutrimenti completur, uel est sumpta ratione uirtutis attribute membris, ut unum est in habitudine ad aliud, et tunc hec diuersitas aut est principalis qua dicimus quod inter membra corporis quoddam est tribuens et non suscipiens, quoddam est suscipiens et non tribuens, aut diuersitas membrorum est non principalis qua dicimus quod membrorum quedam sunt principalia, quedam deseruientia principalibus, quedam absque seruitio. Si autem diuersitas in membris sumatur ratione finalis principii, tunc dicimus quod quedam membrorum habent operationem tantum, quedam iuuamentum, quedam operationem et iuuamentum. Si autem diuersitas sumitur ex parte materialis principii, aut sumitur ratione generationis membrorum, et tunc dicimus quod membrorum corporis quedam sunt generata ex spermate, quedam ex sanguine. Aut ratione nutricationis, et tunc dicimus quod membrorum quedam sunt quorum complexio est propinqua nature sanguinis, quedam quorum est remota. Si autem diuersitas sumatur in membris ex parte eius quod membris est proprium, tunc aut hec diuersitas est sumpta ratione organi operationem deferentis et tunc dicimus quod membrorum sentientium et mobilium quedam sunt ad que peruenit sensus et motus per unum neruus, quedam ad que perueniunt per duos; aut hec diuersitas est sumpta ex parte substantie membri, et tunc aut sumitur ratione continentis membrum, et sic dicimus quod membrorum inuolutorum panniculis quuedam sunt inuoluta ab eis habentibus ortum a paniculo tegente pectus interius, quedam habentibus ortum a paniculo tegente uentrem interius. Aut hec diuersitas sumitur ratione substantie contente, et sic dicimus quod membrorum quedam sunt in substantia carnosa et quedam neruosa, et carnosorum quedam sunt habentia uillos et quedam absque uillis, et neruosorum quedam habent tunicas unam, quedam habent tunicas duas uirtutum et operationum etc. Postquam Auicenna in precedentibu doctrinis inuestigauit naturas aliarum rerum naturarum, scilicet elementorum, complexionis, humorum et mebrorum et etiam annexorum illis, statim in hac doctrina inuestigat naturas aliarum rerum naturalium scilicet uirtutis, operationis et spiritus, et sic procedit quoniam dat primo modum determinandi de uirtutibus et operationibus, ostendens necessitatem simul determinandi de illis, secundo de illis exequitur determinando ea. Secunda ibi: uirtutum autem. In prima parte Auicenna intendit talem rationem: quando aliqua sic se habent quod unum est cognoscibile per alterum et e conuerso, illorum determinatio debet esse simul; sed ita est quod uirtutes per operationes cognoscuntur et e conuerso; ideo eorum determinatio debet esse simul. Circa hanc rationem maiorem non ponit quia eam supponit ut notam; ponit tamen minorem et eius declarationem et conclusionem. Minorem autem sic declarat: nam uirtus est principium operationis et causa, operatio autem est effectus uirtutis; sed monstratum est in Analeticis Posterioribus quod causa ducit nos in cognitionem effectus demonstratione propter quid, effectus autem in cognitionem cause demonstratione quia, ideo etc. Circa istam partem est primo intelligendum quid sit uirtus eo modo quo hic accipitur. Unde sciendum est sicut apparet per Aristotelem in secundo Celi et mundi, idem est dicere uirtus rei et potentia rei; nam uirtus est illud quo res potens potest. Sed potentia secundum Aristotelem in septimo et quinto Metafisice et Galienum in tertio De complexionibus duplex est: una est que est principium transmutandi alterum que est actiua, altera que est principium patiendi ab altero que est passiua; et ideo etiam uirtus rei duplex est: una que erit principium transmutandi alterum que est actiua, alia que est principium patiendi ab altero que est passiua. Sed aduertendum quod hec uirtus communi nomine quibusdam est attributa; nam uirtus que est principium patiendi ab altero communi nomine est attributa materie, sed uirtus que est principium transmutandi alterum communi nomine est attributa qualitatibus primis actiuis, et non solum illis sed etiam quibuscumque formis existentibus in corpore, siue in corpore existant realiter siue intentionaliter per habitum in nobis acquisite sicut uirtutes morales; nam quia ipsi sunt principium bone actionis uel male, ideo ipsi uirtutes morales uocate sunt. Uerum est quod licet uirtus communi nomine pluribus sit attributa, hic autem accipitur ut ptoprio nomine alicui est attributa, unde uirtus hic accepta nichil aliud est quam principium operandi anime nostre corporalis actiue siue passiue, siue talis uirtus sit essentialiter anima ipsa uel sit aliquod essentie anime superadditum, quodcumque sit illud, siue complexio siue uirtus siue forma specifica, non facio uim in hoc. Dixi tamen anime nostre corporalis propter intellectiuam animam que corporalis non est de qua non est hic sermo eo quod ipsa per se non egrotat neque per se sanatur. Dixi etiam actiue propter uirtutes naturales et animalem motiuam et passiue propter uirtutem animalem sensitiuam. Secundo est intelligendum quod Auicenna ostendens simul debere fieri determinationem de operationibus et uirtutibus, non fecit mentionem de spiritibus, dans intelligere per hoc quod dixit de operationibus ei uirtutibus; nam quia spiritus est uirtutis primum instrumentum et id quo uirtus ad omnia membra defertur oportet in eodem tractatu simul cum uirtutibus et operationibus determinare de spiritibus,unde dicebat Auicenna supra, capitulo de subiectis medicine quod scientia spirituum sub scientia uirtutum et operationibus reperitur, ut ex dictis formetur talis ratio: si in eodem tractatu simul determinantur operationes et uirtutes, et etiam spiritus; sed ita est, ideo etc. Maioris consequentia declaratur quia non determinantur simul in eodem tractatu operationes et uirtutes nisi quia opratio est effectus a uirtute procedens; sed non procedit operatio a uirtute nisi mediante spiritu. Minor est de se nota. Tertio est intelligendum quod uirtus omnis anime est principium operationis, siue hec sit in ratione cause efficientis, ut apparet in uirtutibus naturalibus et animali motiua, siue in genere cause materialis, ut apparet in uirtute animali sensitiua. Uerum est tamen quod littera hec posita ab Auicenna consueuit a quibusdam torqueri ponentibus hoc non omnis casus genitiui; sed hoc modo littera Auicenne falsa esset quoniam multe sunt operationes in corporibus que a uirtute anime non procedunt, sed debet poni casus nominatiui, et ut sic est uera, nam uirtus anime omnis principium est alicuius operationis. Posset tamen littera prima saluari, et tunc intelligeremus per uirtutem non uirtutem anime, sed uirtutem absolute; nam omne illud a quo operatio procedit potest dici uirtus respectu operationis illius. Quarto est intelligendum quod littera illa: in uno capitulo, potest dupliciter exponi: uno modo in uno capitulo, id est in una summa, et hec expositio est conueniens, quoniam capitulum quod ponit infra distinctum de operationibus unius est summe cum istis exemplis antecedentibus in quibus de uirtutibus determinat; alio modo potest in uno capitulo, scilicet particulari et proprio, et expositio ista etiam est conueniens quoniam in istis capitulis in quibus de uirtutibus determinat etiam de operationibus, cum uirtutes per operationes habeant cognosci. Ratio autem huius bine determinationis est ista; nam operationum duplex est cognitio: una qua ex eis uirtutes notificantur que est cognitio imperfecta quia est cognitio cause per effectum, et hec declaratur in istis antecedentibus capitulis; alia est qua operationes ex uirtutibus cognoscuntur que est perfecta quia est cognitio effectus per causam, et hec determinatur infra, in ultimo capitulo huius summe; ibi enim ex numero uirtutum numerum operationum docet assumere Secunda in duas quia primo Auicenna determinat de uirtutibus et oerationibus simul in eisdem capitulis, secundo determinat de operationibus tantum in distincto capitulo. Secunda ibi: dicemus. Prima in duas quia primo premittit quamdam diuisionem uirtutum in prima genera earum, secundo de eis exequitur. Secunda ibi: et multis. Circa primam partem est primo intelligendum quod Auicenna signanter dixit: apud medicos quoniam apud philosophos solum sunt duo genera uirtutum; nam secundum eos genus uirtutis uitalis sub genere uirtutis naturalis est comprehensum. De hoc tamen magis uidebimus infra. Secundo est intelligendum quod ista tria genera uirtutum dicuntur genera primo ratione predicationis, quoniam nulla est uirtus in corpore de qua iste non predicentur. Secundo dicuntur genera ratione materie subiecti sumendo genus naturale quoniam ista tria genera uirtutum in tribus membris corporis principalibus fundantur tamquamin propriis subiectis Secunda in duas quia primo de illis exequitur in generali, secundo in speciali. Secunda ibi: uirtutum non naturalium. Prima in quattuor quia primo de illis exequitur secundum opinionem medicorum, secundo secundum opinionem Aristotelis, tertio ostendit ueritatem de hoc, quarto ostendit quomodo medicus circa hoc debet se habere. Secunda ibi: omnibus autem. Tertia ibi: preterea. Quarta ibi: medico Prima in tres quia primo exequitur de genere uirtutis animalis, secundo naturalis, tertio uitalis. Secunda ibi: et quod uirtus. Tertia ibi: uitalis uero. Circa primam partem est intelligendum quod aliqui exponunt multis philosophorum, id est platonicis. Sed sine dubio expositio ista conueniens non est. Nam uerum est quod Plato et sui sequaces posuerunt tria genera uirtutum in corpore differentia loco et subiecto, sed non posuerunt genera uirtutum de quibus dictum est statim. Nam, ut apparet in prohemio libri De anima, Plato posuit genus uirtutis naturalis quod posuit esse in epate, et genus uirtutis animalis quod posuit esse in cerebro, et in hoc concordat cum medicis, et genus uirtutis concupiscibilis quod posuit in corde, in quo non concordat cum medicis. Nam cum ponat uirtutem motiuam esse in cerebro oportet et necessario ponere uirtutem appetitiuam esse in illo. Attamen qui fuerunt illi philosophi ignoro, cum eis tamen in hoc medici sunt concordati. Secundo est intelligendum quod membrum principale dicitur principium uirtutis in quantum uirtus ab eo procedit et etiam dicitur minera illius ratione generationis quoniam ab illo originem et generationem habent. Secunda pars diuiditur in duas; nam cum uirtus naturalis dicta sit naturalis ex hoc quia conseruat esse rei naturale, et tale sit duplex, scilicet esse indiuiduale et numerale, et esse specificum, primo Auicenna exequitur de uirtute naturali ut conseruat esse indiuiduale, secundo ut conseruat esse specificum. Secunda ibi: altera res. Circa primam partem intelligendum quod littera illa Auicenne: et nutrit corpus usque ad finem crescentie est corrupta. Nam uirtus ista a generationis principio usque ad finem uite corpus nutrit cum continue calidum agat in humidum ipsum resoluendo, unde dicebat Aristoteles secundo Topicorum et Galienus in primo De uirtutibus naturalibus quod animalia semper nutriuntur, non semper autem augentur. Potest autem saluari ista littera hoc modo: nam duplex est nutricatio corporis, una perfecta et completa in qua corpus ex nutrimento perficitur et nutritur; alia est diminuta ex qua corpus ex nutrimento solum nutritur et non perficitur; modo prima nutricatione uirtus naturalis solum nutrit corpus usque ad finem crescentie, sed post illud tempus ipsum nutrit nutricatione diminuta. Fuit autem Auicenna usus hoc modo loquendi ad ostendendum quod uirtus ipsa augmentatiua est pars quedam uirtutis nutritiue et species ipsius. Nam secundum Aristotelem in primo De generatione et corruptione non differunt hee due uirtutes nisi quia obiectum nutritiue est nutrimentum in potentia hoc aliquid, quia caro uel os, sed obiectum augmentatiue est nutrimentum quod est in potentia aliquid ut tamen quantum est. Circa hanc lectionm cadit una questio utrum uirtus siue potentia anime sit idem cum anima uel aliquid ei superadditum differens ab ipsa. Et arguitur primo quod sit idem essentialitem nam sicut se habet esse ad essentiam sic agere ad formam; sed esse cum essentia est idem essentialiter, ergo agere cum anima et per consequens illud quo actio fit; tale autem est uirtus. Maior appert quia sicut esse est perfectio quedam essentie sic agere est perfectio ipsius forme et anime. Minor est de se nota; solum enim talia differunt in modo significandi. Item, sicut caliditas se habet ad calefacere, sic anima ad suos actus; sed caliditas calefacit absque aliqua uirtute media, ideo etc. Maior apparet quia sicut calefacere a caliditate procedit, sic actus anime ab anima. Minor nota est omnibus. In contrarium arguitur pluribus rationibus quarum prima est: que se habent quod differunt abinuicem essentialitet illa etiam differunt essentialiter a tertio; sed uirtutes anime abinuicem differunt essentialiter, ergo etiam a tertio, scilicet ab anima, different essentialiter. Maior apparet quia da oppositum consequentis, quod aliqua sint eadem essentialiter cum ipso tertio, statim sequitur quod ipsa eadem sunt adinuicem essentialiter, quia quecumque uni et eidem sunt eadem, illa inter se sunt eadem. Minor declaratur; nam operationes talium uirtutum differunt essentialiter abinuicem, et etiam obiecta illarum, sicut uidete et audire, sonus et color. Item, sicut potentia materie se habet ad materiam, sic potentia anime ab anima; sed potentia materie differt essentialiter a materia; ideo etc. Maior uidetur esse nota. Minor declaratur auctoritate Aueroys in commento primi Physicorum, et ratione ipsius una que est quia materia est de genere substantie, potentia autem materie est de genere relationis. Item, quod est naturalis potentia uel in potentia differt ab eo quod est substantia; sed anima est substantia, uirtutes autem ipsius sunt naturalis potentia uel in potentia; ideo etc. Maior nota est quia illud quod est naturalis potentia uel in potentia est de secunda species qualitatis secundum Aristotelem. Minor declaratur; nam uirtus attractiua est quedam potentia naturalis attrahendi nutrimentum, et sic de aliis. Item. quod est de genere relationis differt essentialiter ab eo quod est de genere substantie; sed anima est in genere substantie, uirtus qutem ipsius est in genere relationis; ideo etc. Maior est de se nota. Minor declaratur; nam uirtus anime in relatione ad operationem est dicta quoniam ipsa operationis est principium et causa, ut ponit Auicenna in littera. Quod autem anima sit de genere substantie notum est. Item, actus et potentia sunt in eodem genere, et causa est quod cuius est potentia eius est actus secundum Aristotelem in De somno et uigilia circa principium, unde Auerroys in primo De anima ponit quod potentia et actus sunt prime differentie diuidentes unumquodque genus; sed actus anime sunt in genere accidentis, ergo et potentie anime; modo cum anima sit in genere substantie, ideo etc. Item, quod est idem complexioni essentialiter differt ab anima; sed uirtus anime est idem complexioni, ideo etc. Maior apparet quoniam anima et complexio essentialiter differunt. Minor apparet quoniam complexio est id quo anima suas agit operationes eo quod qualitates prime causa sunt et principium omnis actionis et passionis que fiunt in nobis; modo potentia anime est id quo anima suas operationes agit, ideo etc. Item, quod est idem calori et spiritui, illud essentialiter differt ab anima; sed uirtus est idem calori; ergo etc. Maior nota est quoniam calor differt ab anima essentialiter. Minor declaratur quoniam uirtus est id quo anima suas agit operationes. De questione ista sunt multe opiniones. Una opinio est fratris Thome et etiam fratris Egidii et Alberti et magistri Guillelmi de Brixia et est quod uirtus ipsa sit quiddam aliud ab anima, comparatum anime ut instrumentum, et ad hoc adducitur una ratio quam sic format magister Guilelmus de Brixia, et est talis: sicut se esse habet ad formam, sic operari se habet ad uirtutem; sed esse dicit aliud essentialiter a forma, ergo operari dicit aliud essentialiter a uirtute; sed operationes fiunt in corpore dum est uirtus, non autem dum est anima, quia anima est in somno in corpore, non autem operationes tunc sunt; ergo uidetur quod uirtus ab anima sit aliquid essentialiter distinctum. Sed frater Thomas in sua Summa sic format hanc rationem: sicut se habet esse ad formam, sic operari ad uirtutem; tunc per locum a commutata proportione sic se habet operari ad esse sicut uirtus ad formam uel animam; se operari et esse essentialiter differunt; ergo etc. Aliqui tamen ad hoc probandum adducunt quandam aliam rationem nouam, et est talis: nullum accidens uariabile dependet a subiecto nisi mediante accidente inuariabili; sed operationes anime sunt accidens anime uariabile; ideo ab ipsa non dependent nisi mediante accidente inuariabili; sed tale est uirtus anime; ideo etc. Maiorem declarant ex pluribus sensatis: Nam recipere lumen est accidens uariabile ipsi aeri, et tamen hoc ab aere non dependet nisi mediante accidente inuariabili quod est ipsius spiritualitas et subtilitas et dyaphoneitas. Etiam combustio que est accidens uariabile igni numquam ab ipso dependet nisi mediante accidente inuariabili quod est caliditas. Minor est de se nota Dico tamen ad istam questionem quod uirtutes anime idem sunt cum anime essentia et non dicunt aliquid essentialiter distinctum ab anima, et declaro hoc primo in uirtutibus uegetabilibus et motiuis et similiter in actiuis. Nam si uirtus anime esse aliquid additum ipsi anime ab eus essentia differens, aut esset ei comparata ut agens principale uel agens instrumentale. Non ut agens principale quia cum anima sit agens principale, tunc essent duo agentia principalia, quod est impossibile. Nec etiam potest ei comparari ut agens principale et anima ut agens instrumentale, quia tunc substantia esset agens instrumentale et accidens esset agens principale, quod est absurdum dicere, etiam quia anima est id quo uiuimus, sentimus et nutrimur secundum Aristotelem in secundo De anima, Non potest etiam ei comparari ut agens instrumentale quoniam quia hoc est de ratione agentis iinstrumentalis quod immediatius attingat passum et ipsum primo sibi assimilet; nam ipsum passum sibi assimilando, ipsum disponit ad recipiendum formam agentis principalis, sicut uidemus quod ad illud quod debet igniri primo attingit illud ignis caliditas et efficitur illud calidum, deinde ignitur. Modo uirtus anime non immediatius attingit obiectum, ut nutrimentum, quam anima, immo anima sine aliquo medio quod est uirtus assimilat nutrimentum sibi et membro animato, et agit in ipsum; ideo etc. Item, illud non est ponendum quod non est necessarium in re quia tunc poneretur frustra; sed anime uirtus non est necessaria in re; nam anima ipsa cum sola mensura caloris in membro existentis operationes suas agit; ideo etc. Item, instrumentum cuiuslibet operationis inferioris debet esse causatum ex qualitatibus primis quia ille sunt prima instrumenta actionis cuiuslibet inferioris; sed complexio et debita mensura calidi ex illis componitur, non autem uirtus, ideo illa, non autem uirtus erit instrumentum operationis anime. Item, idem est instrumentum alicuius forme que in materia introducitur et operationum illius forme cum in materia est introducta; sed calidum ipsum in spermate existens est instrumentum quo anima in membris introducitur; ergo erit etiam instrumentum operationis anime. Item, sicut contingit in aliis entibus, sic et in anima; sed uidemus in aliis quod ignis non calefacit per uirtutem aliquam mediam, sed solum per suam caliditatem; ideo etiam hoc erit in anima quod ipsa opertiones motiuas et nutrimenti per solam caliditame membrorum faciet absque alia uirtute media. Unde dicebat Aristoteles in secundo De anima quod digestio et nutricatio fit non calore igneo, sed ab anima mensurato, ostendens per hoc ad actionem anime concurrere duo, scilicet animam ipsam et calorem membrorum ab anima mensuratum. Secundo hoc declaratur in uirtutibus passiuis, scilicet in sensitiuis. Nam sentire nichil aliud est quam reception speciei sensibilis absque materia in anima sensitiua; sed hec receptio solum fit per calidum absque alia uirtute media; ideo et. Maior nota est quoniam anima est sensitiuum primum. Minor nota est de se; nam anima sensitiua que est in corde uidet per solam complexionem que est in oculo que non est in membro alio; nam si manus esset eiusdem complexionis cum oculo, sic utique uideret cor per manum sicut uidet per oculum. Et confirmatur hoc auctoritate Aristotelis in primo De anima. Ibi enim dicit quod si senes habernt oculum pueri, uiderent utique sicut puer ostendens per hoc quod non uidet senex sicut puer non quia uirtus uisiua in utroque sit alia et alia, quia in utroque est eadem, sed quia alia est complexio in oculo pueri et alia est in oclo senis per quam uirtus uisiua suam explet actionem. Sed est aduertendum primo ut melius intelligatis istam positionem et etiam propter solutionem rationum quod secundum Aristotelem secundo Ethicorum, uirtus est que habentem perficit et opus eius reddit bonum, in quibus uerbis ostendit quod duo sunt de ratione uirtutis moralis: unum est quia perficit suum subiectum, aliud est quia reddit opus bonum, et sicut hec duo sunt de ratione uirtutis moralis, sic etiam sunt de ratione uirtutis naturalis, et ideo quia ista est, anima ipsa dici potest forma ut dat esse rei et potest dici uirtus ut est operationum perfectiua. Quia autem plures erant operationes anime, portuit plures anime esse potentias, et maxime in uiuentibus perfectis. Quia autem anima suas operationes perficiebat per diuersum calotem distributum et mensuratum ab ipsa in ipsis membris, oportuit in membris diuersas mensuras esse calorum uel diuersas complexiones quibus anima suas operationes diuersas posset in membris perficere, non enim illas perficit per diuersas ipsius potentias, quia ille eedem sunt essentialiter cum ea, sed per dictas complexiones Sed tu dices: hoc non uidetur uerum quia ab uno inquantum unum non procedit nisi unum; modo cum in membris non sit nisi una complexio non poterunt ab illo plres operationes fieri, quod est contra sensum; nam idem membrum attrahit, digerit et similia facit. Sed argumentum istud non ualet quia eodem modo arguere potero contra eos. Nam cum in corpore sit anima una non poterit etiam ab ipsa nisi una operatio procedee et non plures. Contingit autem plures operationes fieri ab anima per complexionem unam membri, quoniam licet complexio membri illa sit una in actu est tamen plures in potentia propterea quod forma posterior animati membri includit formas priores in potentia actui admixtas, scilicet per elementorum formas, unde per hoc potest anima una in membro existens plures operationes membri perficere. Secundo est aduertendum quod, ut ponit Aristoteles in secundo De anima, anima ipsa una est, potentie autem eius sunt plures, et hoc fuit necessarium propter plures et diuersas operationes quas oportebat ab anima procedere, et hoc propter diuersam mensuram caloris existentis in membris actuantem animam que in eis est, non per diuersas potentias tamquam per instrumenta, quoniam uirtus et potentia anime eusdem essentie est cum anima. Non enim dicitur anima esse uirtus nisi in realatione ad operationem, sicut non dicitu forma nisi quia dat esse. Nam quia potentie anime priores posteriores includunt non potentia solum neque actu solum, sed actu permixto, sicut tetragonum includi trigonum, ut apparet in secundo De anima, sic etiam sensitiuum uegetatiuum includit et intellectiuum includit sensitiuum, ideo pro tanto contingit operationes priorum potentiarum in posterioribus saluari, etiam si una sit anima. Per hoc patet solutio ad rationes factas in contrarium. Ad primam: que sic se habent etc, uerum est eo modo quo differunt. Ad minorem: uirtutes anime differunt, uerum est sed in ratione solum sed non in substantia. Nam eadem est in substantia anima uidens et audiens, licet alterius et alterius sint rationis. Et dicitur quod operationes et obiecta differunt essentialiter: dicendum quod uerum est et ideo etiam ponimus diuersas esse essentialiter mensuras calorum que sunt in membris per quas anima una in substantia operatur suas operationes. Ad secundam: sicut se habet potentia, concedatur. Ad minorem dicendum quod duplex est potentia: una considerata in esse communi et ista non differt a materia in substantia, sed solum in ratione et respectu. Alia est considerata sub esse proprio, ut est sub alia et alia forma materia ipsa, et ista etiam respectu differt a materia, et sic ista pe diuersas dispositiones sub alia et alia inducitur forma sicut anima ipsa per diuersas complexiones et mensuras caloris membrorum alias et alias operationes inducit non per diuersas potentias existentes aliud ab ipsa anima essentialiter, sed solum super ipsam addunt quiddam accidentale, uta respectum, Ad tertiam: quod est talis naturalis potentia, falsum est, immo est idem cum illo quoniam potentia naturalis rei nichil aliud est quam ipsius forma; talis enim est de genere substantie. Ita ponit Auerroys in quinto Metaphisice. Et tunc ad auctoritatem Aristotelis in Predicamentis dicendum quod ipse ibi loquitur de modis qualitatis magis modo famoso, sed secundum rei ueritatem de illis loquitur in quinto Metaphisice. Possumus etiam respondere concedendo maiorem, et tunc ad minorem dicendum quod poentia ipsa qua anima instrumentaliter operatur est complexio ipsa membrorum, et talis complexio ut sic accepta in genere est qualitatis secundo, sicut etiam sumpta ut facile et difficile mobilis est in primo genere, et sumpta ut obiectum tactus est in tertio. Nam quia genera qualitatis non differunt essentialiter potest potest unum et idem, aliter tamen consideratum, in generibus illis reponi. Ad quartam: quod est in genere relationis, uerum est nisi illud existens in genere substantie per respectum ad aliud positum sit in genere relationis; modo ipsa anima existens in genere substantie dicta, in relatione ad operationem est dicta ad aliquid, unde uirtus upra ipsam non addit aliquid reale sedsolu aliquid rationale quod est respectus. Ad quintam: actus et potentia etc. dicendum quod hec propositio sic debet intelligi secundum mentem Aueroys in primo De anima, quod aliquid existens in potentia et etiam existens in actu est in eodem genere, sicut arca in potentia et arca in actu sunt in eodem genere quia substantie, et sic arguit ratio quod anima in potentia et anima in actu in eodem genere existit, scilicet substantie. Et cum dicitur quod actus anime sunt in genere accidentis dico quod uerum est, sed aliud est actus anime esse in genere aliquo et aliud animam ipsam in actu existentem esse in genere aliquo. Ad sextam: quod est idem complexioni etc., concedatur. Ad minorem dicendum quod complexio potest sumi dupliciter: uno modo ut consurgit ex qualitatibus primis, et ut sic uirtus non est illi idem, alio modo ut est illud quo anima operatur instrumentaliter et hoc modo uirtus illi est idem, quoniam illud quo anima operatur instrumentaliter non est aliud quam complexio et hec essentialiter ab anima differt. Uirtus autem cum anima idem est essentialiter. Ad septimam dicendum est eodem modo. Ad rationes alias. Ad primam: sicut se habet esse ad formam sicut operari ad uirtutem possumus respondere dupliciter: uno modo concedendo maiorem, et tunc ad minorem: esse differt a forma, falsum est; forma enim rei nichil aliud est quam esse et actus rei. Alio modo possumus respondere interimendo maiorem quoniam quo ad quid est simile inter illa, et quod ad quid est diuersum. Simile est quia sicut esse est effectus forme ut illi ponunt, sic operari est effectus uirtutis. Dissimile est quoniam forma numquam est sine esse, sed uirtus bene est sine operari, sicut in somno uirtus uisiua est in oculo, tamen ipsius non est operatio. Tunc ad secundam: accidens uariabile etc. Concedatur. Ad minorem: operationes anime sunt accidens ipsius uariabile, uerum est, sed possumus dicere quod falsum est quoniam operationes nutrimenti numquam possunt a corpore aufferri, nec etiam operationes sensus tactus, totaliter dico. Et tu dicis ulterius: accidens anime inuariabile quo ille ab anima dependent est uirtus, possumus dicere quod falsum est, immo tale est complexio et mensura caloris existentis in membris actuantis animam ipsam altera uero species etc. Sicut apparuit in precedenti lectione ex hoc dicta est uirtus naturalis quia conseruat esse rei quantum ad indiuiduale esse et etiam quantum ad esse specificum. Postquam ergo Auicenna determinauit de uirtute naturali ut conseruat esse rei quantum ad esse indiuiduale in parte ista de illa determinat ut conseruat esse rei quantum ad esse specificum. Circa quam est primo dubitatio utrum ad uirtutem generatiuam que est in testiculis spectet separare sperma ab humoribus corporis. Et arguitur primo quod non quia agens et patiens debent esse adinuicem approximata, ut apparet ex primo De generatione et corruptione; sed uirtus generatiua que est in testiculis non est approximata membris aliis in quibus humores sunt ut apparet ad sensum; ideo etc. Item, quod est opus uirtutis discretiue non est opus uirtutis generatiue; sed separare sperma ab humoribus est operatio uirtutis discretiue; ideo etc. Maior apparet quia diuersarum uirtutum diuerse sunt operationes. Minor declaratur; nam sperma est superfluum ultimi alimenti secundum Aristotelem in secundo De generatione animalium, et ideo separare sperma ab humoribus corporis est separare superfluum ab illis; sed uirtutis discretiue opus est separare quod superfluum est ab eo cuius est superfluum secundum Aueroym in secundo sui Coliget; ideo etc. In contrarium est Auicenna in littera. Iuxta quod est intelligendum quod sperma potest dupliciter considerari: uno modo quantum ad id quod materiale est in ipso; sui enim materia est sanguis; alio modo quantum ad ipsum formale; sui enim forma est substantia quedam spissa, alba in colore in qua est uirtus generatiua. Modo, si sperma consideretur primo modo, sic segregare ipsum ab humoribus corporis non est opus generatiue uirtutis. Nam ut apparet per Auicennam in sequenti capitulo duplex est operatio generatiue uirtutis, scilicet immutare ipsum sperma et informare ipsum; sed separare ipsum ab humoribus corporis non est aliqua istarum duarum operationum, ut notum est; ideo etc. Sed tu dices: cuius ergo uirtutis est segregare hoc modo sperma ab humoribus corporis? Dico quod principaliter hoc est opus uirtutis regitiue totius existentis in corde, et ratio huius est quia illius uirtutis proprie est segregare sperma ab humoribus corporis quantum ad id quod materiale est in ipso cuius opus est conseruare indiuiduum in esse; sed hoc est opus uirtutis illius; ideo etc. Maior apparet quia, cum sperma sit superfluum respectu humorum corporis indiuidui, cuius erit conseruare indiuiduum in esse, illius erit sperma ab humoribus corporis illius segregare. Minor declaratur auctoritate Galieni in sexto De interioribus ubi ponit quod caloris debita mensura omnibus membris corporis est tributa qua omnia membra conseruantur in esse et suas agunt actiones. Dico etiam secundo quod expletiue talis segregatio fit a quibusdam uirtutibus naturalibus quia ab expulsiua omnium membrorum corporis secundum medicos ponentes sperma decidere ab omnibus membris, uel ab expulsiua cordis secundum Aristotelem qui ponit illud a corde decidere, et etiam ab attractiua pororum spermaticorum et testiculorum illius segregatio adiuuatur. Et ratio huius est; nam sperma quoddam superfluum est, modo expulsio alicuius superflui a duobus perficitur, scilicet a uirtute expulsiua cordis uel omnium membrorum respectu quorum est superfluum, et ab attractiua testiculorum siue pororum illorum respectu quorum est conueniens. Et ex hoc ulterius apparet quod possumus dicere quod uirtus generatiua separat sperma quantum ad materiale ipsius ab humoribus corporis propter duo: primo quia segregatio illa fit a uirtute regitiua totius que est in corde que non solum esse indiuidui conseruat sed etiam speciem; modo in quantum speciem conseruat generatiua dici potest large; secundo quia segregatio illa perficitur a uirtute attractiua testiculorum et pororum spermaticorum que quidem deseruiens est uirtuti generatiue que est in testiculis. Sed si sperma consideretur quantum ad id quod est formale in ipso, sic ad uirtutem generatiuam existentem in testiculis siue poris spermaticis spectat illud segregare ab humoribus corporis, et ratio huius est quoniam segregare hoc modo sperma ab humoribus non est aliud quam dare spermati formam complexionis per quam ipsum est instrumentum generatiue uirtutis; sed illa datur ei a uirtute generatiua que est in testiculis; ideo etc. Maior nota est. Minor declaratur quia effectus assimilatur sue cause; modo sperma in colore et substantia testiculis et poris spermaticis assimilatur. Secundo quia diuersarum uirtum diuersa sunt obiecta; sed uirtus nutritiua et generatiua sunt diuerse uirtutes, ideo earum obiecta, scilicet sanguis et sperma erunt diuersa; sed non diuersificantur talia nisi quia in membris quibusdam aliam et aliam formam complexionis recipiunt, sicut sanguis in corde siue in epate, et sperma in poris spermaticis siue in testiculis. Tertio quia cum sperma sit generatiuum primo membrorum spermaticorum quam aliorum, cum talia sint totius corporis fundamentum oportet ipsum formam complexionalem recipere a spermatico membro; tale autem est porus spermaticus; ideo etc. Quarto quia eiusdem uirtutis uel sibi deseruientis est disponere materiam et introducere formam, cum igitur uirtus generatiua principalis in corde existens det formam ipsi epati, ideo uirtus generatiua illi deseruiens que est in testiculis sperma ipsum disponet ut possit in illius actum; hoc autem facit dando complexionem per quam est instrumentum generatiue uirtutis. Ad rationes. Ad primam: agens etc. ad minorem dicendum quod bene uirtus illa generatiua approximatur humoribus membrorum aliorum, et hec approximatio dependens est simul ab expulsiua aliorum membrorum et ab attractiua testiculorum Ad secundam: quod est opus etc. concedatur. Ad minorem dicendum quod hoc est opus uirtutis regitiue totius, ut ipsa cum quadam discretione est operans. Utrum autem uirtus discretiua inueniatur uel non, de hoc satis infra dicemus. Secundo esset dubitandum utrum sperma separetur ab humoribus corporis uel a secundis humiditatibus. De hoc tamen apparebit in fine lectionis. Tertio est intelligendum quod aliqui hoc modo exponunt illam litteram separatur etc. dicentes quod separare sperma ab humoribus corporis non est aliud quam informare ipsum creatoris precepto, et hoc dicunt quoniam ymaginari non possunt quomodo uirtus generatiua diuidens uirtutes que sunt in spermate habitet in testiculis, ymmo in matrice est habitans. Sed sine dubio expositio ista conueniens non est quoniam licet generatiua uirtus hoc modo separet sperma ab humoribus aliis, hoc tamen non fit precepto creatoris, sed ex propria et particulari natura indiuidui. Et ideo aliter expono et sic: nam uirtus regitiua totius in corde existens separat sperma materialiter ab humoribus corporis et illi postea dat uirtutem generatiuam principalem que in spermate est, non in actu, cum animatum non sit, sed in potentia, et hoc facit precepto Dei. Modo, licet cor principaliter sit sedes huius uirtutis, tamen testiculi quantum ad sensum possunt dici illius sedes, et sic intelligit hic Auicenna. Et est simile sicut dicimus quod uirtus sensibilis prncipaliter est in corde, tamen quantum ad sensum apparet esse in cerebro. Deinde cum dicit: uitalis, in parte ista exequitur de genere uirtutis uitalis postquam executus est de genere uirtutis naturalis et animalis. Circa quam est primo intelligendum quod uirtus uitalis esse rei conseruat. Causa huius est quia uirtus uitalis dicta est quia uitam rei conseruat. Duo autem sunt per que uitam conseruat: per unum scilicet materialiter magis, ut per nutrimentum, sed per aliud formaliter, ut per calorem. Illa ergo uirtus formaliter conseruat esse rei que est generatiua caloris et spiritus; sed talis est uitalis in corde existens; nam cum spiritus ex uaporatione sanguinis generetur, in illo membro habuit spiritus generari in quo est possibilis talis euaporatio fieri; tale autem est cor propter esse in eo calidum ebullitionem faciens; ideo etc. Secundo est intelligendum quod uirtus ista uitalis non solum generat spiritum qui est uehiculum sensus et motus sed etiam illum qui est uehiculum nutrimenti uite, sed Auicenna de illo magis fecit mentionem quoniam magis erat dubium de spiritu generato in corde, utrum esset sensibilis et motiuus quam quod esset uitalis et nutritiuus. Uel hoc etiam fecit quoniam ex parte aliqua ex spiritu generato in corde generari habet spiritus sensibilis et motiuus cum ad cerebrum peruenit, non autem ex aliqua parte eius habet generari spiritus naturalis cum ad epar peruenit; nam illius spiritus generatio in corpore nostro. necessaria non est. Nam in nobis fit duplex deperditio, scilicet substantie membrorum, et ista restauratur per nutrimentum, et deperditio substantie caloris est ista restauratur per calorem cordis modo cum cor calorem generet, epar autem nutrimentum, non oportet ponere aliquam uirtutem naturalem in epate que generet spiritum naturalen. Tertio est intelligendum quod spiritus qui est uehiculum sensus et motus potest considerari dupliciter: uno modo quantum ad sui motum scrips. et del. formam, et ut sic ipsum generat uirtus uitalis in corde existens; alio modo quantum ad complexionem per quam immediate est principium sensus et motus, et ut sic ipsum generat uirtus animalis cerebri; sed primo modo intelligit hic Auicenna. Sed est dubitatio utrum spiritus animalis det uitam membris ad que expanditur quia hoc uidetur ponere Auicenna. Et dico quod non. Et ratio huius est ista: operationes differenres habent organa differentia; sed uiuere, moueri, sentiri multum sunt differentia; ergo etc. Cum igitur spiritus animalis sit organum sensus et motus, non erit organum uite, sed spiritus ille qui uitam dat est ille qui in corde generatus ad singula membra per artarias transmittitur, et ratio huius est quia idem spiritus sub eodem esse est conseruatiuus primi principii et membrorum que sunt illi adnata; sed spiritus in corde generatus preter quam formam ab alio membro recipiat, est conseruatiuus uite cordis ipsius; ideo etiam erit conseruatiuus sub eodem esse uite aliorum membrorum; sed sub eodem esse manet ut per artarias ad singula membra transmittitur; ideo etc.Quando autem Auicenna dicit quod spiritus animalis dat uitam debemus exponere: scilicet modum aliquem uite que est sentire et moueri: omnibus. In parte ista Auicenna circa dicta genera uirtutum ponit opinionem Aristotelis, et apparet. Deinde cum dicit.: preterea. In parte ista Auicenna de predictis ponit ueritatem. Circa quam est intelligendum quod duplex est argumentatio, una que est ex propositionibus sufficientibus ut ex signis quibusdam, et hec est argumentatio rethorica multo minus probabilis quam dialectica. Alia est ex propositionibus necessariis que demonstratiua est. Modo prima utuntur medici. Nam Galienus in tertio De interioribus, uolens probare uirtutem sensibilem et motiuam principaliter esse in cerebro probat per hoc quod, nocito cerebro, nocetur sensus et motus. Sed argumentatio ista non concludit. Nam nocito oculo nocetur uirtus uisiua et tamen secundum medicos uirtus uisiua principaliter est in cerebro et organice in oculo. Deinde cum dicit: medico, in parte ista ostendit quid medicus habet tenere de predictis. Circa hanc partem est intelligendum quod si mrdicus id est medicus, ista consideret, solum considerat reductiue et mediate magis, in quantum ipse probare habet principia que supponit philosophus naturalis etc. Et arguitur primo quod non quia illud quod separatur a membris co0rporis non separatur ab humoribus illius; sed sperma est huiusmodi; ergo etc. Maior est nota de se. Minor declaratur quia ab illis separatur sperma circa que cadit delitia que fit in coytu; sed circa membra apparet illa delectatio; ideo etc. Maior apparet. Nam secundum Galienum in quarto De accidenti et morbo. delitia accidit uno modo ex expulsione alicuius superflui a corpore sicut in prurito, quia fit euacuatio alicuius corpori nocitiui accidit in eo delitia, et ideo quia sperma respectu corporis superfluum est in euacuatione eius a corpore accidit delitia; decidetur ergo ab illo circa quod apparet delectatio que fit in eius emissione. Minor declaratur ex se. Item, si sperma separaretur ab humoribus et non a membris tunc generatum non esset simile generanti; sed consequens est falsum quoniam uidemus filium patri assimilari; ideo etc. Consequentia declaratur eo quod humores non sunt membra formaliter, non sunt autem in potentia actiua ad membra, sed solum in potentia passiua; comparantur enim membris ut materia. Item, si sperma separeretur ab humoribus, tunc ex colobo non fiet colobum, siue ex mutilato mutilatum; sed consequens est falsum ad sensum, ideo etc. Consequentia declaratur quoniam humores ipsi sunt in potentia ad esse membrum. Item, hoc declaratur ex quodam sensibili; nam uidemus quod homo habens stigma et cicatricem generat hominem habentem stigma et cicatricem sicut declarat Aristoteles in secundo De generatione animalium de quibusdam existentibus in quadam regione, scilicet in Calcedonia; nam ibi erant homines habentes cicatricem in brachiis qui etiam generauerunt homines habentes cicatricem in brachio; modo hoc non contingeret si sperma separeretur ab humoribus et non a membris; cum ergo stigma et cicatrix sint passiones impresse in membris et non in humoribus, ideo etc. Item, ab illo deciditur sperma a quo habet similitudinem; sed habet similitudinem ad membra ipsa spermatica, ut notum est; ideo etc. Hoc etiam declaratur auctoritate Auicenne tertio Canone, fen XX Ibi enim ponit quod sperma est superfluitas ultimi alimenti per omnes partes corporis distributi. Idem etiam uidetur uelle Albertus. In contrarium est Auicenna et Aristoteles in secundo De generatione animalium: ibi ponit quod sperma est superfluitas ultimi alimenti sanguinei. De hac questione fuit opinio una antiquitus que fuit talis quod sperma a substantia membrorum decideretur, sed hec opinio reprobata est ab Aristotele in secundo De generatione animalium, unde et alii sequaces ipsam reprouaberunt et ego etiam. Et ratio ad hoc sit talis: ab illo non deciditur sperma a quo si decideretur in coytu esset tristitia et dolor; sed consequens est falsum ad sensum, ideo etc. Consequentia declaratur: nam solutio continuitatis est immediata causa doloris; modo cum substantia membrorum ab ipsis deciditur fit continuitatis solutio etc. Et ideo etiam Aristoteles aliam ponit opinionem ponendo primo quod sperma est superfluitas in quanto respectu indiuidui non autem in quali. Ratio prmi est ista quia illud est superfluitas in quanto respectu indiuidui ad cuius expulsionem natura cum delectatione conatur; sed sperma est huiusmodi quia est generationis perfectiuum; ideo etc. Alia ratio est quia illud non est superfluitas in quali cui natura inuenit locum sue conseruationis; sed sperma est huiusmodi, adinuenit enim testiculos et uasa seminaria. Hoc etiam declaratur ex quodam sensibili, quoniam uidemus sperma ipsum magis multiplicari in corpore sano quam in egro; modo hoc non contigeret si esset superfluitas in quali. Omnes iste rationes sunt Aristotelis et in hoc concordati sunt omnes cum Aristotele. Sed postea bipartita est opinio de hac questione quoniam aliqui ponunt quod sperma decidatur ab humiditate dealbata, non a sanguine proueniente a corde ad uasa spermatica. in illis dealbationem recipiente. Et hanc dicunt esse opinionem Aristotelis. Et ad hoc moti fuerunt propter plura: primo quia sperma similitudinem habet cum membris spermaticis; secundo quia sperma ipsum prius membra spermatica generat; tertio quia ipsi non uident quomodo sperma possit facere distincte formas membrorum nisi acciperet a membris corporis distinctis a quibus decisionem habet. Et ad hoc etiam adducunt rationem: sperma ipsum uel deciditur a membris omnibus uel a corde; si a membris habeo propositum; non a corde quia cum cor non habeat membra distincta in actu sed potentia solum, non poterit sperma ab illo decisum membra corporis actu distincta generare. Quod est falsum ad sensum. Sed opinio ista non est uera propter plura; nam ab illo non deciditur sperma quod iam recepit actionem qua est contraria actioni spermatis; sed sanguis dealbatus in membris est huiusmodi, ideo etc. Maior nota est. Minor declaratur: suppono unum quod est notum in philosophia quod quanto aliquid magis accedit ad esse in potentia passiua, tanto illud minus accedit ad esse in potentia actiua, quoniam potentia passiua et actiua sunt contraria. Modo cum sanguis iam dealbatus in membris multum sit in potentia passiua ad membra generari, elongatus erit ad hoc quod sit in potentia actiua ad membra; sed sperma est illud quod est in potentia actiua ad membra; ideo etc. Et confirmatur hoc; nam illud maxime remouetur a potentia actiua membrorum quod maxime remouetur a caliditate; nam sperma ipsum est in potentia actiua propter multum calidum quod est in ipso, ut omne concedunt; sed sanguis dealbatus in membris maxime remotus est a caliditate respectu eius quod erat in corde ubu retinebatur; euanuerunt enim spiritus; ideo etc. Item, si sperma decideretur a sanguine dealbato in membris quia talis seruat membrorum formam tunc sequeretur quod in membris esset uirtus regitiua qua conseruarentur in specie. Modo hoc est falsum, quia talis est in corde cum sit in potentia ad omnia membra. Item, si ita esset sequeretur quod sperma equaliter inciperet facere omnia membra; modo hoc est falsum secundum philosophos et etiam medicos. Nam secundum ipsos sperma primo generat cor, postea illud omnia membra generat preterea sensibilia que adducunt non ualent. Non primum; dicunt enim quod pro tanto a membris omnibus deciditur quia illis assimilatur et ipsa generat. Modo hoc non ualet; nam sperma generat habentem pilos et ungues, et tamen non est dicere quod sperma decidatur a pilis et unguibus. Secundum etiam sensibile non ualet, quia pro tanto deciditur ab omnibus membris quia complete omnia generat, quoniam si ita esset mutilatus non generaret habentem duos pedes, quod est contra sensum. Item, ad hoc adducitur alia ratio: in animalibus deciditur sperma sicut in plantis; sed in plantis non deciditur ab omni ramo, quoniam uidemus quod quod unus ramus paruissimus generat unam magnam totam plantam. Etiam unus fructus; ideo etc. Et ideo dico aliter. Unde est sciendum quod triplex est alimentum: quoddam est non ultimum, ut sanguis in epate generatus. Talis enim ultimus non est quia nondum humores superflui ab eo sunt separati. Quoddam est appropriatum, ut illud quod membris singulariter est appropriatum. Quoddam est ultimum, ut sanguis in corde existens qui purus est, a quo superflui humores sunt separati. Modo dico quod sperma non est superfluitas alimenti non ultimi, et ratio huius est quia illud quod est in potentia actiua ad omnia membra, oportet quod decidatur ab eo quod purum est ne per amixtionem impuri impediretur ab actione; modo sperma est in potentia actiua ad omnia membra, alimentum autem non ultimum impurum est; ideo etc.; et ex hoc apparet differentia inter sperma et fleuma; nam utrumque est superfluitas utilis, sed fleuma superfluitas est alimenti non ultimi, sperma autem non, sed ultimi. Dico tamen quod sperma est superfluitas ultimi alimenti, scilicet sanguinis et in corde generati. Quod declaratur ex pluribus; nam idem est agens disponens materiam et dans formam; sed membrum factiuum ultimi alimenti quod est cor dat materiam omnibus membris, ideo et illis dabit formam; oportebit ergo sperma ipsum quod membrorum factiuum est ab ipso decidi, non ab eius substantia quia cum tunc causeretur solutio continuitatis, fieret dolor in coytu; ideo decidi habet eb eo quod est in corde contentum; tale autem est sanguis, ideo etc. Item, in omni multitudine ordinata oportet ponere aliquod unum quod sit aliorum primum; multitudo membrorum ordinata est, ideo oportet ponere inter membra unum primum quod sit aliorum causa; tale autem non est nisi cor; oportebit ergo sperma, cum sit omnium membrorum factiuum, ab illo decidi. Item, sperma ab illo deciditur in homine a quo deciditur in plantis; sed in illis deciditur ab aliquo proportionali cordi, ut a nodo, ut apparet in plantis que inseruntur; fit enim ipsarum unus nodus; ideo etc. Hoc etiam declaratur a quibusdam sensibilibus; primo uidemus quod in quibusdam animalibus sperma decidi a loco qui est sub subcintorio, qui est propinquus cordi. Secundo quia uidemus in anotomia quod porus spermaticus componitur simul ex artaria et uena ascendente per dorsum in cuius medietate apparet uerus sanguis, in alia autem apparet sanguis qui dealbationem recepit. Tertio quia uidemus superflue coeuntem sanguinem emittere. Sed aduertendum quod licet sperma decidatur a sanguine cordis non tamen est sperma dum manet sub forma sanguinis, sed cum dealbationem recepit in poris spermaticis et testiculis. Et causa huius est quia quotiens aliquid est in potentia passiua ad membra omnia, si debet fieri in potentia actiua ad illa oportet quod hoc fiat per quamdam complexionem in illo acquisitam ex complexione determinati membri; cum ergo sanguis in corde existens sit in potentia passiua ad omnia membra, si oportet fieri in potentia actiua ad illa oportet quod hoc fiat per complexionem in eo acquisita ex complexione determinati membri; tale autem membrum sunt pori spermatici et testiculi; nam ipsi, licet non perfecte, tamen dispositiue dant complexionem spermati per quam est in potentia actiua ad omnia membra. Et hoc expresse est sententia Aristotelis in secundo De generatione animalium. Ad rationes. Ad primam: quod separatur a membris etc., concedatur. Ad minorem, falsum est. Tu probas quia delectatio fit in membris, uerum est genitalibus; etiam fit in toto, non quod sperma decidatur a toto, sed quia omnia membra ad illius euacuationem mouentur gratia finis. Ad secundam: si ita esset etc. tunc generatum etc, dicendum quod generatum non est simile generanti quia sperma ueniat a toto, quoniam sperma generat ungues et pilos, et tamen non a pilis neque unguibus generantis deciditur; sed causa assimilationis alia est que dicetur. Ad tertiam: tunc ex colobo etc.dicendum quod hoc non est necessarium quoniam non colobum uidemus fieri ex colobo, unde si fiat alius colobus ex colobo, hoc non est quia sperma ab omnibus membris decidatur, sed hoc accidit propter defectum materie uel etiam agentis. Ad quartam: tunc habens cicatricem et stigma non generaret habentem cicatricem et stigma, dicendum quod illud concludit non quia sperma ueniat ab omnibus membris, sed propter aliud quod est causa assimilationis filiorum ad parentes, et est illud; nam secundum Aristotelem in secundo De generatione animalium sperma generat ut ens, ut substantia, ut corpus, ut animatum, ut homo, ut talis homo uel talis. Et causa huius est quia actiones circa particularia sunt, et quia ita est accidit ut habens stigma generet habentem stigma. Ad quintam: ab illo deciditur sperma ad quod habet concedatur. Ad minorem dicendum quod maiorem similitudinem habet ad uasa spermatica quam ad membra alia spermatica, ut notum est; ergo ab illis immediate deciditur. Ad sextam: ab illo deciditur sperma etc, concedatur. Ad minorem dicendum quod non accidit macredo ex superflua euacuatione spermatis quia sperma decidatur, sed quia ad eius superflui euacuationem requiritur superflua euacuatio ultimi alimenti membrorum. Accidit etiam ex sui superflui euacuatione debilitas in toto propter multum concursum caloris et spiritus ad genitalia loca tempore cohitus. Et est causa quare cerbrum in coytu multum debilitatur cum ipse inter omnia membra pluri spiritu et calore indigeat. Ad auctoritatem Auicenne dicendum quod mentitus est uirtutem autem naturalium. Postquam Auicenna inuestigauit prima genera uirtutum in parte ista de uirtutibus exequitur et primo de uirtutibus naturalibus, secundo de uitalibus, tertio de animalibus. Secunda ibi: uirtutes autem uitales. Tertia ibi: uirtutes autem animales. Prima in duas quia primo Auicenna premittit quamdam diuisionem uirtutum naturalium; secundo de membris diuisionis illius exequitur. Secunda ibi: et ministratarum. Circa primam partem est intelligendum quod diuisio ista penes ministrans et ministratum appropriata est uirtutibus naturalibus, non autem aliis uirtutibus, uidelicet animalibus. Et causa huius est: nam sic accidit in uirtutibus anime sicut in artibus exterioribus quoniam uirtutes sunt artes quedam quibus anima suas agit operationes; sed sic in illis contingit quod quedam est ars ministrans, sicut est ars preparatiua materie, sicut uerbigratia est ars preparatiua lignorum nauis, quedam est ministrata ut est illa que est factiua forme, sicut est ars factiua nauis, et ideo sic etiam continget in uirtutibus naturalibus anime quod quedam est uirtus ministrans ut illa que est preparatiua materie nutrimentalis, et quedam ministrata ut est illa que est factiua forme nutrimenti, in ipsum formam membri inducens. Et illud necessarium fuit; nam corpus nostrum ex duobus fuit compositum: ex uno sicut ex materia, ut ex membris, et ex alio sicut ex forma, ut ex calore; et continue calor iste agens est in membra illa resoluendo, unde ut in corpore fiat restauratio membrorum oportuit esse in eo quamdam uirtutem naturalem ministrantem que esset preparatiua nutrimenti et uirtutem ministratam quamdam que esset factiua forme illius. Hec autem diuisio non est appropriata uirtutibus animalibus: non sensitiuis quoniam uirtus sensitiua non agit in exteriorem materiam, et si agit potius ab illa patitur; nec etiam appropriata est motiuis, quoniam si uirtus motiua agat in exteriorem materiam non prebet illi formam sed solum motum, sicut etiam uidemus quod ars usualis nauium non prebet naui formam sed solum motum, ymmo uirtus naturalis est illa que formam prebet organo uirtutis motiue, puta membro Sed hic est dubitatio utrum uirtutes ministrantes et ministrate differant essentialiter. Et uidetur quod non quia ille uirtutes non differunt essentialiter que existunt circa idem obiectum sed uirtus naturalis ministrans et ministrata sunt huiusmodi; ideo etc. Maior apparet quia uirtutes distinguuntur per operationes et operationes per obiecta secundum Aristotelem in secundo De anima. Minor declaratur; nam obiectum utriusque est nutrimentum. Item, ille uirtutes non differunt essentialiter quarum operationes sunt per idem instrumentum; sed operatio uirtutis naturalis ministrantis et ministrate fiunt per idem instrumentum; ideo etc. Maior apparet quia da quod instrumentum sit unum, oportet necessario agentia principalia esse unum. Minor apparet: nam operationes talium uirtutum fiunt per calorem transmissum a corde ad membra per artarias. In contrarium est Auicenna qui ponit uirtutes ministratas et ministrantes diuidi tamquam in duo genera, unde uidetur ponere ipsas plus differre quam specie. Ad hoc dicendum est quod uirtus naturalis ministrans et ministrata differunt essentialiter. Et ratio huius est quia ille uirtutes differunt essentialiter quarum obiecta et modi operandi differunt formaliter; sed uirtus naturalis ministrans et ministrata sunt huiusmodi; ideo etc. Maior apparet quoniam ex hiis duobus sumitur diuersitas in uirtutibus. Minor apparet; nam obiectum uirtutis natutalis, scilicet ministrate, ut nutritiue, est nutrimentum ipsum ut dissimile est et diuersum ab eo quod digerit. Differunt etiam formaliter modi operandi ipsarum quoniam modus operandi nutritiue est circa nutrimentum corpori coniunctum, sed modus operandi digestiue est circa nutrimentum a corpore distinctum existens. Sed aduertendum quod licet iste uirtutes differant essentialiter est tamen in eis quedam prioritas et posterioritas. Nam duplex est prioritas et posterioritas in rebus: una est que est prioritas et posterioritas uia nature et simpliciter et ut sic finis est prior hiis que sunt ad finem; nam finis natura et dignitate ea que sunt ad finem precedit, et hoc modo uirtus ministrata est prior ministrante cum sit illius finis ad quem illa ordinatur. Alia est que est uia generationis et temporis et ut sic uirtus ministrans ministrata est prior quoniam hoc modo ea que sunt ad finem fine sunt priora Ad rationes. Ad primam: ille uirtutes etc., uerum est si consistent circa obiectum unum formaliter, ut uisum est. Ad secundam: ille uirtutes etc. concedatur. Ad minorem, falsum est, et tu probas quia per calorem transmissum a corde fiunt. Dicendum quod in membris duplex est calor: unus transmissus et alius complexionalis et per hunc duplicem calorem fiunt anime operationes. Modo dico quod operatio nutritiue uirtutis magis fit per calorem complexionalem membrorum, sed operatio digestiue magis fit per calorem transmissum, et causa huius est quia operatio nutritiue est preparatio materie ad formam propriam, sed operatio digestiue est preparatio materie ad formam communem; ideo oportet primam operationem magis fieri per calorem proprium qui est calor complexionalis, secundam autem magis per calorem communem qui est calor transmissus a corde. Secunda in duas quia Auicenna primo exequitur de uirtutibus naturalibus ministratis, secundo ministrantibus, et causa est quoniam ministrata est finis ministrantis; modo non possumus cognoscere ea que sunt ad finem nisi finem cognoscamus. Secunda ibi: uirtutes autem naturales Prima in duas quia primo ponit quamdam diuisionem uirtutum naturalium ministratarum, secundo de membris illius exequitur. Secunda ibi: uirtus uero nutritiua. Circa prima partem est primo dubitatio quia Auicenna ponit uirtutem nutritiuam et crescitiuam esse ministratas et statim in fine huius capituli ponit ipsas esse ministrantes uirtuti generatiue. Dicendum quod duo sunt genera uirtutis ministrate: una que facit ad remanentiam indiuidui et alia que facit ad remanentiam speciei, et causa huius est quia ex hoc dicitur uirtus naturalis ministrata quia est factiua forme; modo uirtus nutritiua et generatiua est factiua forme, sed differenter quoniam nutritiua est factiua forme eius in quo est, sed generatiua est factiua forme in alio sicut sperma est factiuum membrorum in menstruo. Ita ponit Aristotels in secundo De anima. Unde operatio generatiue uirtutis est quod ipsa ex suo obiecto est factiua forme que est sibi eadem specie, sed operatio nutritiue est quod ipsa ex nutrimento est factiua forme que est sibi eadem numero. Sed aduertendum quod uirtus crescitiua et nutritiua improprie dicuntur esse ministrantes uirtuti generatiue quoniam sperma a quo generatio fit non deciditur a corde nisi in determinato tempore et determinata etate; modo ad hoc ut sit talis etas determinata adiuuat uirtus crescitiua et nutritiua, non autem sunt proprie illi ministrantes. Et ratio eius est quoniam finis nutritiue uirtutis est membrorum nutricatio et restauratio, sed finis crescitiue est membrorum augmentatio et perfectio; modo membrorum restauratio et perfectio non proprie ordinantur in opus generatiue uirtutis, sed in conseruationem indiuidui etc. Sed tu dices statim: licet nutritiua non proprie ministret generatiue, tamen illi proprie uidetur ministrare uirtus sanguinis generatiua, cum sanguis sit spermatis materia. Dicendum quod adhuc talis uirtus non proprie illi ministrat, et ratio est quia ex hoc aliqua uirtus alteri ministrat proprie cuius opus immediate in illam ordinatur; modo operatio uirtutis generatiue sanguinis non proprie ordinatur immediate in generationem et speciei conseruationem, sed in conseruationem indiuidui; ideo etc. Secundo est dubitatio utrum uirtus nutritiua et crescitiua differant essentialiter. Et uidetur quod non, quia earum obiectum est unum, scilicet nutrimentum; etiam modus operandi est unus quia utraque operatur per appositionem nutrimenti; etiam instrumentum ipsarum est unum quia calidum compexionalem membrorum. Item, ille uirtutes non differunt essentialiter que sunt eedem loco et subiecto; sed uirtus augmentatiua et nutritiua sunt huiusmodi; ideo etc. In contrarium est Auicenna. Dicendum quod uirtus crescitiua et nutritiua differunt essentialiter, et hoc declaratur ex duobus: primo sic: ille uirtutes differunt essentialiter que sic se habent quod una separata altera remanet; sed separata crescitiua, ut in statu et post statum, remanet nutritiua usque ad finem uite, ut notum est ad sensum; ideo etc.; secundo sic: ille uirtutes differunt essentialiter quarum obiecta et modi operandi differunt essentialiter; sed uirtus crescitiua et nutritiua sunt huiusmodi; ideo etc. Maior nota est ex dictis. Minor declaratur, nam obiectum nutritiue est nutrimentum ut est in potentia hoc aliquid et substantia, sed obiectum crescitiue est nutrimentum ut est potentia quantum plus quam illud quod deperditum est. Ita ponit Aristoteles in secundo De anima. Etiam earum modi operandi differunt essentialiter; nam modus operandi uirtutis augmentatiue continuus non est, sed modus operandi nutritiue continuus est. Sed quod motus augmenti non sit continuus, hoc declarat Aristoteles in tertio et octauo Phisicorum quadam demonstratione que talis est: ponamus quod aliquis in decem annis augmentatur per unum palmum; modo si nos diuidamus partem auctam in partes plures sensibiles et etiam partes temporis in partes eius sensibiles inueniemus partes aucti non correspondere partibus temporis, ymmo partes temporis erunt multo plures; modo hoc non contingit nisi quia aliquo tempore cessauit motus augmenti. Motus autem nutrimenti continuus est; nam nutricatio fit per appositionem nutrimenti cum membris apponitur per poros minimos membri, et hec fuit causa principalis pororum qui sunt in membris omnibus, tam carniformibus quam spermaticis; modo si continue debet esse uita oporet fieri appositionem istam, et ideo nutricatio continua est, sed augmentatio continua non est. Nam ad augmentationem faciendam requiritur non solum appositio nutrimenti poris membrorum, sed etiam membrorum extensio; si enim omnibus poris quorumcumque membrorum esset nutrimentum appositum, adhuc corpus non apparet auctum. Unde augmentatio fit hoc modo: nam membris plures fiunt appositiones nutrimenti et ex talibus appositionibus nutrimenti peruenire oportet ad tantum quod per restaurationem factam in membris ex nutrimento multotiens apposito pori membrorum repleti sunt; modo quando illi repleti sunt natura generat alios poros in membris ut in illis possit nutrimentum recipi et ad generationem illorum sequitur membrorum extensio unde corpus tunc sensibiliter augetur. Ad rationes. Ad primam: istarum uirtutum est idem obiectum, falsum est quantum ad formam, ut uisum est. Etiam: earum est idem modus operandi per appositionem nutrimenti, falsum est, quia non fit augmentatio solum per appositionem nutrimenti, sed per membrum extensionem. Etiam: earum est idem instrumentum, falsum est quia illud diuersificatur per diuersitatem modi operandi talium uirtutum. Ad secundam: ille uirtutes etc. falsum est. Nam ad hoc quod alique uirtutes sintb eedem essentialiter non solum requiritur quod sint eedem loco et subiecto sed etiam quod ipsarum sit unus et idem modus operandi, et talis diuersus est in uirtute nutritiua et crescitiua. Tertio est dubitatio. Auicenna ponit quod uirtus crescitiua facit ad hoc ut permaneat indiuiduum. Contra; ymmo hoc facit nutritiua. Dicendum quod sine dubio uirtus nutritiua semper facit ad permanentiam indiuidui, sed crescitiua secundum quid facit ad illam, quia ad modum permanentie bone indiuidui. Quarto est dubitatio quoniam Auicenna uidetur diuidere uirtutem generatiuam in uirtutem generatiuam et informatiuam, unde hoc, quia diuidit idem in seipsum. Dicendum quod non est idem. Unde sciendum quod uirtus generatiua quam diuidit hic Auicenna est illa que est in anima in potentia et non in actu sicut illa que est in spermate diuidens uirtutes que sunt in spermate, et ista diuiditur in duas uirtutes, ut apparebit ex sequentibus, scilicet in uirtutem immutatiuam que mutat menstruum ad formam carnis, ossis et aliorum membrorum et in uirtutem informatiuam que dat debitam formam et plasma ossi, carni et aliis membris. Modo hic Auicenna per uirtutem generatiuam intelligit immutatiuam; uocauit autem ipsam generatiuam non autem informatiuam, quoniam generatio est motus ad substantiam; modo uirtus immutatiua mouet ad membrorum substantiam sed uirtus informatiua magis mouet ad ipsorum accidentia sicut ad figuram et formam ipsorum. Secunda pars diuiditur in duas quia Auicenna primo exequitur de uirtutibus ministratis absolute, secundo comparatiue. Secunda ibi: huic quidem. Prima in duas quia primo exequitur de uirtutibus ministratis que faciunt ad conseruationem indiuidui, secundo de illis que faciunt ad conseruationem speciei. Secunda ibi: generatiue uero uirtutis. Prima in duas quia primo de illis exequitur absolute, secundo comparatiue. Secunda ibi: nutritiua. Prima in duas quia primo exequitur de uirtute ministrata que est nutritiua, secundo de crescitiua. Secunda ibi: uirtus autem. Circa primam partem est intelligendum quod, ut apparet per Galienum in primo De uirtutibus naturalibus, in omni uirtute naturali est considerare duo, scilicet operationem ipsius et rem operatam que ex illa operatione dependet, et causa huius est quoniam uirtus naturalis uel est preparatiua et factiua materie uel est factiua forme, et in istis uirtutibus in quibus post operationem derelinquitur operatum operatio non est finis ultimus uirtutis sed operatum ipsum secundum Aristotelem in primo Ethicorum. Preter etiam ista, in uirtute naturali oportet considerare obiectum circa quod operatur et modum operandi ipsius. Modo Auicenna in notificando uirtutem nutritiuam que est quedam uirtus naturalis ipsam notificat per omnia ista: primo per obiectum per hoc quod dixit: nutriens, secundo per sui operationem et modum operandi per hoc quod dicit: conuertit, nam motus qui in actione uirtutis immutatiue contingit non est motus localis sed motus alterationis et conuersionis in substantia, et per hoc quod dixit: similitudinem ostenditur terminus motus ipsius. Notificat etiam ipsam per operatum per hoc quod dicit: ideo ut per ipsum etc. Sed hic est dubitatio primo quia Auicenna uidetur male dicere quoniam nutritiua non solum conuertit nutriens in similitudinem nutriti, sed etiam digestiua; nam sanguis epati assimilatur. Etiam non solum per uirtutem nutritiuam fit restauratio eius quod deperditum est sed etiam per digestiuam. Preterea, uidetur ponere oppositionem in adiecto per hoc quod dicit: conuertit in similitudinem, quoniam conuersio est motus in substantia, similitudo autem est motus in qualitate. Secundo est dubitatio quoniam Auicenna uidetur defectiuus quia mentionem non facit de appositione et unione nutrimenti, cum ille etiam sint actus nutritiue uirtutis sicut assimilatio, ut apparebit infra. Ad primum dicendum quod uirtus nutritiua sic conuertit nutriens in similitudinem nutriti quia in similitudinem completam ipsum conuertit, digestio autem non conuertit in ipsius similitudinem completam. Etiam nutritiua restaurat illud quod deperditum est immediate, sed digestiua facit hoc mediate. Ad aliud dicendum quod non est oppositio in adiecto exponendo in similitudinem id est in identitatem uel in similitudinem completam, ut dictum est. Ad aliud dicendum quod Auicenna dedit operationes illas intelligere per assimilationem; nam non potest nutriens assimilari nutrito nisi illi apponiatur et uniatur. Uel dicendum quod hic Auicenna magis generaliter locutus fuit de uirtute nutritiua, sed in sequentibus de ipsa loquetur magis in speciali Ulterius est dubitatio: non uidetur quod uirtus nutritiua restauret quod a corpore deperditum est quia si ita esset, tunc uita posset perpetuari; sed consequens est falsum ad sensum; ideo etc. Consequentia declaratur quia unumquodque semper potest in operationem propriam et ideo uirtus nutritiua semper poterit in operationem que est restauratio Item, illud quod a corpore est deperditum est humidum radicale; sed uirtus nutritiua non restaurat humidum radicale, sed nutrimentale; ergo non restaurat illud quod deperditum est In contrarium est Auicenna. Dicendum ad hoc quod uirtutem nutritiuam restaurare idem quod est deperditum potest intelligi dupliciter: uno modo idem in substantia, et ut sic idem restaurat; nam ipsa restaurat substantiam membrorum sicut carnis, et ossis et aliorum et hoc contingit eo quod ipsa est factiua forme. Alio modo idem quantum ad omnia accidentia, et ut sic dico quod etiam est possibile, supposito scilicet quod materia in quam debet agere nutritiua sit eque bona uel melior materia ex qua primo generata fuerunt membra; nam planum est quod sanguis qui generatur in aliquo uiro melior est menstruo ex quo primo membra generata fuerunt; adhuc uirtus nutritiua agens in materiam illam adhuc non restaurat idem quod est deperditum quantum ad accidentia: primo non quantum ad qualitatem; nam nutricatio fit per mixtionem nutrientis cum nutrito; in hoc enim differt a generatione quoniam ipsa per mixtionem non fit sed magis aliquid generat in loco distincto; modo in mistione contingit quod miscibilia non omnino corrumpuntur, sicut apparet in mistione aque cum uino; igitur in mistione nutrientis cum nutrito non corrumpetur omnino nutriens nec etiam nutritum, nutriens igitur aliqualiter in sua uirtute existens poterit nutritum immutare. Secundo hoc declaratur ex alio, quoniam nutrimentum membro non assimilatur nisi secundum quod ipsum inuenit, sed cum continue in corpore fiat resolutio, membrum prius existens humidum in secundo gradu factum erit humidum in primo gradu, igitur nutrimentum solum illi assimilabitur ut humidum est in primo gradu, et sic non erit identitas quantum ad qualitatem. Nec etiam ei assimilabitur quantum ad quantitatem, quia aliquando plus restaurat quam sit deperditum, ut in pueritia, aliquando minus ut in senectute, aliquando equaliter ut in iuuentute. Ad rationes, ad primam si ita esset etc. falsum est. Tu probas quia unumquodque semper potest in operationem propriam, uerum est dum permanet; modo uirtus nutritiua non semper permanet. Etiam si aliquid possit senper in operationem propriam, non tamen equaliter, sed aliquando magis, aliquando minus Ad secundam: illud quod a corpore etc. concedatur. Ad minorem dicendum quod quantum ad substantiam humidum nutrimentale idem est cum radicali licet non quantum ad accidentia. Ad tertiam dicendum quod arguit quod non restauret idem quantum ad accidentia quia non quantum ad quantitatem, non tamen propterea arguit quod non restauret idem in substantia etc. Postquam Auicena manifestauit essentiam uirtutis nutritiue per sui diffinitionem, in parte ista notificat essentiam uirtutis crescitiue per sui diffinitionem etiam. Circa quam est primo intelligendum quod Auicenna ueritatem crescitiue notificat quantum ad sui modum operandi per hoc quod dicit: que etiam totius corporis etc; et etiam per sui finem per hoc quod dicit: quacumque ipsum ad augeri etc., et quantum ad suum obiectum per illud quod dicit quod ex nutriente etc. Secundo est intelligendum quod triplex est dyameter, scilicet dyameter longus qui consistit secundum sursum et deorsum, et latus qui consistit secundum dextrum et sinistrum, et profundus qui consistit ante et retro, et in omnibus istis tribus diametris auget uirtus crescitiua; auget enim corpus secundum sursum et deorsum, dextrum et sinistrum, ante et retro, et ex hoc apparet differentia sicut ponit Galienus in primo De uirtutibus naturalibus, inter augmentum quod fit ab augmentatiua uirtute et illud quod fit in rebus inanimatis, sicut apparet in uesica que augetur a pueris cum eam ponunt in cinere; nam illud augmentum non est secundum omnem dyametrum quoniam uesica quanto magis elongatur et fit lata tanto magis attenuatur. Tertio est intelligendum quod Auicenna dicit: secundum proportionalitatem. Nam duplex est proportionalitas in dyametris: una que est ipsorum secundum se, et secundum istam addit augmentatiua uirtus; nam quia in corpore a principio longitudo est maior latitudine et latitudo profunditate semper augmentatiua uirtus in augendo corpus seruat talem proportionem. Uerum est tamen quod in aliquo homine hoc diuersificatur, aut ex parte climatis uel regiminis, uel ex parte humiditatum spermaticarum ex quibus generatus est, uel etiam ex parte diuerse influxionis a corporibus celestibus. Alia est proportionalitas dyametrorum ratione membrorum in quibus est, et hec est duplex: una est comparando membra spermatica ad carniformia et hanc etiam seruat augmentatiua uirtus; nam cum spermatica sint prius generata carniformibus, prius intendit augmentatiua in augendo membra spermatica; deinde auget carniformia quoniam non erat possibile expleri operationes spermaticorum absque carniformibus. Alia est proportio talis comparando unum membrum compositum ex partibus carniformibus et spermaticis ad aliud etiam ex illis compositum, sicut comparando digitum digito. A principio enim generationis natura generauit unum digitum altero maiorem; modo augmentatiua uirtus, et etiam nutritiua, talem proportionem digitorum adinuicem seruant et etiam membrorum aliorum. Et ex hoc signo uoluit probare Aristoteles in primo De generatione et corruptione quod quelibet pars aucti esset aucta, et quelibet pars nutriti nutrita; nam si hoc non esset non posset in membris saluari proportio quam acquisiuerunt a generationis principio. Quarto est intelligendum quod Auicenna dixit: naturalem, aut quia omnium natura constantium terminus est magnitudinis et augmenti, ut ponitur secundo De anima, aut quia nature ipsius est cognoscere istam proportionalitatem in dyametris, et nullius alterius. Dixit etiam: quatenus ipsum perducat ad finem augmenti; nam cum corpora nostra a principio generationis fuerunt imperfecte quantitatis et maxime propter ineptitudinem loci necessarium fuit in eis esse quamdam augmentatiuam uirtutem que faceret membra ipsa quantitatis perfecte. Non tamen fuit necessarium in corpore esse quamdam uirtutem decrescitiuam que faceret decrementum ut quidam bestiales ponunt quoniam decrementum in corporibus fit ex defectu quodam nature. Quinto est intelligendum quod per hoc quod dicit Auicenna: quod ipsum ex nutriente ingreditur, differt primo augmentum quod fit a uirtute augmentatiua ab illo quod fit in figuris, quoniam illud non fit per aliquid ingrediens figuram, nam si quadratum augeatur adito gnomone, gnomo non ingreditur essentiam quadrati sed magis illi circumiacet. Differt secundo per hoc ab augmento quod fit in rebus inanimatis, sicut est augmentum aque aut ignis. Nam illud fit per iuxtapositionem partium adinuicem, non per aliquid ingrediens illorum substantiam; nam si ex lignis augeatur ignis, hoc non fit per permixtionem unius cum altero, sed per additionem partium ipsorum adinuicem; sed augmentum quod fit ex augmentatiua uirtute fit ex permixtione nutrientis cum nutrito facta a nutritiua uirtute. Tertio per hoc differt ab augmento quod fit in re aliqua per rarefactionem, quoniam etiam illud non fit proprie ex aliquo nutriente ingrediente illius substantiam Deinde cum dicit: nutritiua uero, postquam Auicenna in generali notificauit uirtutem nutritiuam et crescitiuam, in parte ista illas notificat per earum opera, et primo notificat opus nutritiue uirtutis in relatione ad augmentatiuam, secundo notificat opus ipsius secundum se. Secunda ibi: et nutritiua quidem. Prima in duas quia primo facit quod dictum est, secundo remouet quamdam dubitationem ex cuius remotione ostendit opus crescitiue uirtutis. Secunda ibi: non tamen totum. Circa primam partem est intelligendum quod nutritiua seruit crescitiue non in quantum restaurat minus uel equale eo quod deperditum est, et ex hoc habemus quod potest esse nutritiuam separatam ab augmentatiua, sed illi seruit in quantum restaurat plus eo quod deperditum est. Et uidete: talis restauratio non est augmentum; posito namque quod ex aliquo membro perdatur centesima pars ipsius insensibilis et restauretur quinquagesima, adhuc membrum illud auctum non est; sed tunc augetur quando in ipso membro fir extensio et additio sensibilis qualitatis. Seruit aiutem in hoc isto modo uirtus nutritiua quando restaurat plus eo quod deperditum est; nam quando membris fit diuturna appositio plus eo quod est deperditum contingit repleri poros membrorum, sicut pori carnis carne et sic de aliis membris; modo hoc facto, quia nutrimentum non potest apponi membris nisi per poros, oportet fieri in membris alios poros et cum illi fiunt contingit fieri membrorm extensionem et augmentum, et sic uirtus nutritiua deseruit augmentatiue quando restaurat plus eo quod est deperditum. Dubitatio quam remouet in secunda parte est ista: ipse dixerat quod uirtus nutritiua est deseruiens augmentatiue quando restaurat plus eo quod est deperditum; modo ipse uult ostendere quod non semper quando nutrit nutritiua plus restaurat eo quod deperditum est fiat crescentia. Sed hic est primo intelligendum quod littera illa: licet illud longius existat et magis exiens a necessario consueuit multiplicite exponi. Uno modo sic: licet illud, id est impinguari post consistentiam, longius sit et magis a necessario exiens quam macrefieri corpus ante consistentiam, et hoc ideo quia magis tendit macredo ad ad naturam diminutionis quam impinguatio ad naturam augmenti Sed expositio ista non est conueniens, saltem ratione cause; nam macredo non uidetur tendere ad naturam diminutionis, ymmo quando aliquis macrefit uidemus ad sensum augeri licet non augeatur secundum ueritatem, et quando aliquis impinguatur diminui uidetur. Alio modo sic: licet illud. scilicet impinguari post consistentiam et macrefieri ante consistentiam, longius, id est longe existat a uero augmento et a uera diminutione et magis exiens a necessario quoniam illa non sunt de intentione nature, sed uerum augmentum et uera diminutio sic. Alio modo sic: licet illud, id est ariditas et macredo ante consistentiam longius existat et magis exiens a necessario quam impinguatio siue augmentum post consistentiam. Nam magis remotum est a ueritate quod aliquid ante quam perueniat ad suum finem permutetur ad contrarium quam quando iam peruenit ad finem ad illud postea permutetur. Alio modo sic; nam illud scilicet impinguari post consistentiam et macrefieri ante consistentiam, longius existat et magis exiens a necessario quam impinguatio siue augmentum post consistentiam. Sed hic est dubitatio utrum diminutio fieri potest ante consistentiam. Et uidetur quod sic quia diminutio fit quia fit minor restauratio eo quod deperditum est; sed talis fieri potest in corpore aliquo ante consistentiam, quia possibile erit quod sit aliquis puer in quo uirtus immutatiua erit debilis quod non restauret tantum quantum est deperditum; ideo etc. Item, possibile est quod in aliquo puero fiat ethica senectutis; modo in tali corpore uere diminutio fit; ideo etc. In contrarium est Auicenna. Postea est dubitatio utrum uerum augmentum possit fieri post consistentiam. Et uidetur quod sic; nam tale fit eo quod restauratur plus eo quod deperditur; modo talis fieri poterit in aliquo sene ut in illo in quo uirtus immutatiua erit ualde fortis; ideo etc. In contrarium est Auicenna. Dico ad hoc primo quod uera diminutio fieri potest ante consistentiam. Et ratio huius est: si est possibile in aliquo puero membra solida exsiccari sicut in aliquo sene, possibile est in illo fieri ueram diminutionem; sed ita est; ergo etc. Maior apparet quia diminutio fit non ex defectu immutatiue, sed ex defectu nutritiue que non potest totum nutrimentum apponere et assimilare membris, preterea quia membra sunt superflue sicca et dura et per consequens inepta ad hoc. Minor declaratur: nam hoc contingit in aliquo puero sicut in illo qui habebit tertiam speciem ethice. Dico secundo quod ista diminutio non fit nisi in corpore in quo prius fuerit aliqua consistentia, quoniam sicut corpus non peruenit ad ultimam additionem nisi prius deuenerit ad mediam, sic non peruenit ad ultimam diminutionem nisi prius deuenerit ad mediam que est quedam corporis consistentia in qua modicum est illud quod deperditur respectu eius quod restauratur. Dico tertio quod diminutio ista non fit in corpore sano, sed in egro, quoniam in sano ante consistentiam membra humida sunt, unde eis faciliter nutrimentum potest apponi et assimilari. Dico quarto quod uerum augmentum non potest fieri post consistentiam, et ratio est quod tunc membra multum exsiccata sunt et amplius extensioni inepta. Ad primam rationem apparet solutio, quando arguitur de diminutione ante consistentiam in corpore egro. Ad auctoritatem Auicenne dicendum quod ipse hoc intelligit in corpore sano. Ad aliam: augmentum fit etc. concedatur. Ad minorem: falsum est. Tu probas quia in aliquo sene potest immutatiua esse fortis, uerum est, sed non est illa que facit ad augmentum, sed illa que nutrimentum membris assimilat et apponit; modo hoc non potest facere in senectute propter membrorum superfluam siccitatem. Et per hoc possumus exponere dictum Auicenne: licet illud, scilicet augeri longius existat, scilicet a ueritate et magis exiens a necessario quam corpus diminui ante etatem consistentie. Et hoc uisum est DEINDE CUM DICIT: et nutritiue, in parte ista Auicenna notificat opus nutritiue uirtutis, et primo per numerum operationum ipsius, secundo per uirtutem que est illarum effectiua., tertio illius uirtutis ponit unitatem et multiplicitatem. Secunda ibi: et hanc. Tertia ibi: et est in homine. Circa primam partem est primo intelligendum quod Auicenna signanter dixit: tribus particularibus operationibus, ostendens per hoc uirtutem a qua fiunt iste operationes esse una essentialiter, differentem solum secundum magis et minus. Et quod ita sit declaratur ex pluribus: primo ex subiecto istarum operationum; nam eadem pars carnis sibi apponit, unit et assimilat nutrimentum. Secundo ex obiecto, quia ipsarum est idem obiectum. Tertio ex earum forma quoniam in unaquauque istarum operationum est immutatio nutrimenti. Quarto ex fine, quoniam finis earum est restauratio. Unde Auicenna in notificando istas operationes tres non notificauit ipsas per obiecta neque earum fines quoniam earum obiectum est unum; etiam earum finis unus est; nam hee operationes sunt totus unus motus continuus cuius unus est terminus, differentes solum secundum magis et minus quoniam appositio est minor mutatio quam unio et unio quam assimilatio. Unde non est ymaginandum quod primo nutrimentum apponatur et terminetur appositio, postea incipiat ipsius unio et sic ulterius, quoniam sunt unus motus. Auicenna ergo notificans eas notificauit per priuationes quasdam ipsarum. Secundo est intelligendum quod Auicenna signanter dixit: comprehensio substantie, scilicet nutrimentalis, mutationis, id est cum mutatione. Nam duplex est comprehensio nutrimenti: una que est cum immutatione ipsius, et hec fit a uirtute digestiua et nutritiua; alia est sine mutatione ipsius et hec fit ab attractiua et retentiua; tales enim nullo modo nutrimentum immutant. Sed est sciendum quod uirtus attractiua que est in membris nutrimentum cum motu apprehendit locali. Hoc etiam facit uirtus nutritiua que est in ipsis, sed aliter et aliter. Nam uirtus attractiua membrorum sic comprehendit nutrimentum motu locali quod ipsum attrahit ad membrum, illud mouendo localiter, sed uirtus nutritiua sic illud comprehendit cum motu locali quoniam membrum ipsum non attrahit sed magis nutrimentum ex se mouetur ad membrum. Et causa huius est quia quantum aliquid alicui dat de forma, tantum dat illi de motu ad locum illius forme. Attamen quia uirtus nutritiua apponendo incomplete dat formam membri nutrimento, et omnis motus est ratione indigentie, quia fit per appetitum, ideo nutrimentum incomplete habens formam membri ex se ad membrum mouetur ut perfecte illam acquirat. Sed quia quando uirtus attractiua membrorum attrahit nutrimentum, nutrimentum nondum habet aliquid de forma membri, tunc ex se ad membrum non mouetur, sed membrum tunc ipsum ad se attrahit; illo enim tempore potius indiget membrum nutrimento quam nutrimentum membro. Et ex hoc apparet expositio illius dicti Aueroys septimo Phisicorum, quod nutrimentum ex se mouetur ad membrum sicut ferrum ex se mouetur ad magnetem Sed est dubitatio utrum operatio que est digestio nutrimenti in membris precedat appositionem nutrimenti in membris uel illam sequatur. Et uidetur quod illam sequatur quoniam appositio nutrimenti ordinatur in assimilationem nutrimenti ad membrum; sed non potest membro assimilari nisi fiat ipsius immutatio, et talis est eius digestio; ideo etc. Item, in unoquoque membro est uirtus digestiua proprii nutrimenti, et hoc fit dum nutrimentum appositum est. In contrarium arguitur, scilicet quod ipsam precedat quoniam si eam sequeretur tunc uirtus nutritiua appositiua esset ministrans et digestio ministrata, cuius contrarium positum est supra et etiam ponetur infra. Dicendum quod operatio que est digestio nutrimenti in membris precedit operationem que est appositio nutrimenti in ipsis, et ratio huius est quia semper preparatio materie forme introductionem precedit; modo digestio est preparans nutrimentum, appositio autem inducens in illud formam, quia membri, saltem imperfecte, etc. Unde aduertendum quod cum ad membrum peruenit nutrimentum et est in uenis capillaribus membri, digestiua uirtus membri ipsum immutat et in immutatione illa separantur superfluitates ab ipso crosse que sunt ypostasis in urina, uel subtiles que euacuantur insensibiliter et postea uirtus nutritiua agit in illum ipsum apponendo membro, uniendo et assimilando Ad rationes. Ad primam: appositio ordinatur in assimilationem nutrimenti, uerum est, sed non assimilatur nisi fiat ipsius immutatio, uerum est, sed immutatio illa digestio non est quoniam iam in tali immutatione alimentum iam acquisiuit aliquid de forma membri. Ad secundam: in omni membro est uirtus digestiua, uerum est, sed illa immutat nutrimentum antequam membro apponatur ut uisum est. Ulterius est intelligendum quod Auicenna dixit: sanguis propter membra carniformia in que cum debet sanguis permutari, si conuerti habeat ad secundam humiditatem, conuersio illa non est ad sensum manifesta. Dixit autem humor, id est humiditas propter membra spermatica in que cum sanguis debet permutari ad secundam humiditatem conuertitur conuersione manifesta; ideo etc. Postquam Auicenna notificauit uirtutem nutritiuam per sui operationem in parte ista ipsam notificat per sui essentiam a qua proueniunt ipsius operationes, Circa quam est intelligendum quod Auicenna signanter dixit: et hanc quidem operationem in singulari numero ad ostendendum quod operationes iste, scilicet appositio, unio et assimilatio nutrimenti non sunt operationes differentes essentialiter sed sunt una operatio differens secundum magis et minus, ut etiam declaratum fuit supra. Dixit autem: uirtus immutatiua quoniam ex hoc uirtus est immutatiua quia materiam mutat ad aliam formam. Modo quia nutritiua nutrimentum mutat ad formam membri, ideo uocata est immutatiua. Dixit autem quod est una quoniam eius operatio una est essentialiter. Dixit autem: de uirtutibus nutritiue propter duo: primo ad ostendendum differentiam inter istam uirtutem et quattuor uirtutes ministrantes, scilicet digestiuam, attractiuam, retentiuam et expulsiuam, quoniam ista ministrata est. Secundo hoc dixit ut hanc uirtutem separaret a uirtute ministrata que est crescitiua et etiam que est generatiua Deinde cum dicit: et est in homine, postquam Auicennam notificauit uirtutem nutritiuam per sui operationem et etiam per sui essentiam in parte ista istam notificat per sui unitatem et multiplicitatem. Circa quam est primo dubitatio utrum uirtus nutritiua sit una genere in homine et in brutis. Et arguitur primo quod sic, quia illa uirtus est una genere cuius operatio est una genere; sed operatio nutritiue in homine et brutis est una genere; ideo etc. Maior nota est. Minor declaratur; nam eius operatio est immutare nutrimentum ad formam carnis et ossis et aliorum membrorum, et ista operatio in utrisque est una genere. Item, illa uirtus est una cuius obiectum est unum; sed obiectum nutritiue est unum in homine et brutis quoniam est inuenire quedam animalia que nutriuntur ex pane et carnibus sicut homo; ideo etc. In contrarium est Auicenna qui ponit hanc uirtutem genere differentem esse in homine et brutis, per hoc quod dixit: in homine una genere. Iuxta quod est intelligendum quod uirtutem nutritiuam esse unam genere potest intelligi dupliciter: uno modo unam genere subiectiuo, alio modo una genere predicationis. Modo dico quod uirtus nutritiua in homine et brutis non est una genere subiectiuo G, et ratio huius est: nam uirtus nichil aliud est quam anima ut potens est in operationem; sicut ergo se habet anima que est in homine ad eam que est in brutis, sic se habet uirtus nutritiua que est in homine ad eam que est in brutis; sed anima non est una genere, subiecto et materia in homine et brutis ut omnes concedunt; ideo etc. Dico tamen quod uirtus nutritiua est una genere predicationis in homine et brutis; et ratio huius est: nam, ut dictum est, uirtus non est aliud quam anima ut potens est in operationem ita quod primo posse in opus attributum est anime, sed secundarie et instrumentaliter attributum est complexioni membrorum. Sicut igitur se habet anima que est in homine ad eam que est in brutis ut primum potens est in operationem, sic uirtus nutritiua in homine se habet ad uirtutem nutritiuam que est in brutis, ut etiam ipsa est primum potens in operationem; sed anima ut sic est una genere predicationis in utrisque, ergo uirtus nutritiua est una in homine et brutis ut primum potens est in operatione. Dico autem: ut primum potens est in operatione quoniam nullum inconueniens est quod anima considerata ratione instrumenti sui sit una specie in homine et brutis, differens solum secundum magis et minus; nam sine dubio eadem est complexio oculi asini qua asinus uidet, et complexio oculi hominis qua homo uidet differens solum secundum magis et minus quoniam idem est obiectum uirtutis uisiue in utroque; eadem enim uisibilia que uidet homo uidet asinus, quod non contigeret si complexio oculi utriusque differrent specie. Ad causandum enim diuersitatem secundum speciem in aliquibus non requiritur omnimoda diuersitas in accidentibus, sed solum secundum magis et minus, in substantia autem sic. Et ideo licet homo differat ab asino potest in eis accidens unum esse differens secundum magis et minus. Anima ergo ipsa considerata ut est primum operans specie, alia est in homine et brutis, considerata autem ratione instrumenti, scilicet complexionis, una est specie differens solum secundum magis et minus. Sed tu dices: si ita est, ex quo ergo magis sumemus differentiam in operationibus anime in homine et brutis, an ex anima uel ex organo et obiecto? Dicendum quod ex organo et obiecto quoniam licet operatio secundum essentiam ab anima procedat, tamen secundum formam et modum operandi magis sumitur ex organo et obiecto. Ad rationes. Ad primam: illa uirtus est una etc. concedatur; sed operatuio nutritiue una est in homine et brutis, dicendum quod uerum est una genere predicationis, illam comparando ad uirtutem que est primum operans, sed eam comparando ad organum una est specie solum differens secundum magis et minus, et hoc est concessum. Ad secundam: illa uirtus est una cuius obiectum est unum, uerum est eo modo quo obiectum est unum, et quia obiectum nutritiue in homine et brutis aliquibus unum est specie, ideo etiam quantum ad obiectum sicut etiam quantum ad organum uirtus nutritiua una est specie in homine et in brutis. Et hoc est concessum. Secundo est dubitatio utrum uirtus nutritiua in homine sit una genere sed diuersificata specie in membris diuersis. Et uidetur quod non, ymmo uidetur una specie et etiam numero, primo quia hec uirtus ab anima hominis procedit que est una numero; secundo quia hec uirtus est in membris; modo membra non differunt genere nec specie et numero, sed solum per accidens; ideo etc. Item, illa uirtus est una in homine que est ab uno principio; sed uirtus nutritiua in homine est huiusmodi quia a corde datur omnibus aliis membris. In contrarium est Auicenna. Iuxta quod est intelligendum quod ut apparuit supra, capitulo de membris, alia est proportio uirtutis naturalis ad membra et alia proportio animalis ad ipsa, quoniam uirtus ipsa animalis membris est extranea et aduentitia unde numquam dicitur eis innata, et quia ita est, ideo ipsa numquam est differens essentialiter ex parte membrorum ipsam recipientium, sed solum per accidens. Dicitur enim quod uirtus motiua in homine est una per essentiam, sed plures per accidens quia ratione membrorum in quibus recipitur. Sed quia uirtus naturalis est intrinseca ita quod illis dicatur innata, ideo differentia essentialis sumitur in ipsa ex parte membrorum eam recipientium habentium differentiam secundum speciem. Ut arguatur sic: illa uirtus est una genere et plures specie que attribuitur diuersis secundum speciem; sed uirtus nutritiua in homine attribuitur diuersis secundum speciem, quia membris; ideo etc. Maior nota est. Minor declaratur; nam licet membra hominis sint unum essentialiter quia una anima participant, tamen per diuersas complexiones que in ipsis sunt, per quas immutant proprium nutrimentum ad eorum formas differunt specie Ad rationes. Ad primam, cum dicitur: talis uirtus procedit ab una anima numero, uerum est, et ideo gratia huius ponitur una numero, sed gratia instrumenti, puta complexionis, ponitur differens specie. Ad secundam. quia uirtus est in membris, uerum est, et ideo in membris est una specie et essentia sicut membra sunt unum per animam unam, non per complexionem, ideo etc. Ad tertiam dicendum quod ista uirtus bene una est essentialiter ut datur a corde, sed ut considerata ut data membris, ut in illis conseruatur per eorum complexionem propriam, sic differens est specie. Ulterius est intelligendum quod Auicenna signanter dixit: in membris similium partium, quoniam uirtus nutritiua est attributa membris ut consimilia sunt et non organica, et causa huius est quoniam hec uirtus per complexionem operatur, et ideo illis membris est attributa que se tenent ex parte complexionis; talia autem sunt consimilia et non organica; ideo etc. Tertio est dubitatio utrum uirtus immutatiua que est in epate sit communis omnibus membris. Et uidetur quod non; nam Galienus ponit in quinto De interioribus quod immutatio nutrimenti est propria epati et non communis aliis membris. Item Galienus in quarto De iuuamentis membrorum ponit quod immutato nutrimenti in epate fit per propriam complexionem carnis epatis. In contrarium est Auicenna. Dicendum quod immutatio que fit in epate potest considerari dupliciter: uno modo ratione forme ducte in materiam, et ut sic hec immutatiua communis non est omnibus membris; nam illius forme inductio fit per complexionem propriam, et sic arguunt auctoritates Galieni. Alio modo potest considerari ratione iuuamenti et utilitatis ipsius, et ut sic est communis membris; nam materia in epate generata per immutationem factam ab eius uirtute omnibus membris distribuitur. Et ex hoc apparere potest differentia inter immutationem epatis et aliorum membrorum quoniam immutatio epatis est magis ad preparationem materie, sed immutatio aliorum membrorum est magis ad forme inductionem. Uerum est tamen quod licet immutatio epatis comparata aliis membris sit preparatio ad materiam, tamen comparata ipsi epati est preparatio ad inductionem forme; nam epar per eamdem complexionem per quam preparat materiam toti, per eamdem, cum ultimate agit, assimilat sue substantie partem aliquam ex illa materia Deinde cum dicit: generatiue, postquam Auicenna inuestigauit uirtutes naturales ministratas que faciunt ad conseruationem indiuidui, in parte ista illas notificat que faciunt ad conseruationem speciei, et primo notificat immutatiuam uirtutem, secundo informatiuam. Secunda ibi: uirtus uero. Circa primam partem est intelligendum quod debet exponi: uirtutis generatiue, id est immutatiue et non generatiue simpliciter, quia tunc sequeretur quod uirtus informatiua non esset generatiua, cum sit nulla illarum duarum specierum, quod est falsum. Sed est aduertendum quod uirtus que generat sperma in uiris et mulieribus dicta est immutatiua; nam uirtus illa immutatiua est dicta que immutat materiam ad aliam formam; modo uirtus illa est huiusmodi, immutat enim sanguinem ad formam spermatis Sed hic est primo dubitatio utrum uirtus que generat sperma in uiris et mulieribus sit uirtus generatiua: Et arguitur primo quod non quia illa uirtus non est generatiua que non est factiua forme generati; sed talis uirtus est huiusmodi ergo etc. Maior apparet quoniam sic ex hoc dicitur uirtus generatiua forme generati, sicut dicitur nutritiua quia est factiua forme nutrimenti Minor declaratur quoniam hec uirtus in nobis est; modo nichil seipsum generat, omne tamen seipsum nutrit secundum Aristotelem in De generatione animalium. Item, uirtus illa non est generatiua que est species nutritiue uirtutis; illa est huiusmodi; ergo etc. Maior apparet quoniam uirtus generatiua et nutritiua differunt. Minor declaratur quoniam sicut obiectum nutritiue uirtutis est sanguis, sic est etiam obiectum huius uirtutis. Hoc etiam arguitur quia nullus alius auctor facit mentionem de hac uirtute. In contrarium est Auicenna. Ad hoc dicendum est quod uirtus que generat sperma in uiris et mulieribus est uirtus generatiua, et ratio huius est quia illa uirtus est generatiua que est factiua forme generati; sed talis uirtus est huiusmodi; ergo etc. Maior nota est. Minor declaratur sic: suppono unum ut principium, quod aliquibus mouentibus existentibus essentialiter ordinatis, primum mouens plus facit ad effectum quam secundum, et causa huius est quoniam secundum non facit in effectum nisi in uirtute sibi influxa a primo; sed uirtus generatiua que est in spermate est secundum mouens ad generatum, uirtus autem generatiua spermatis est primum ad illud mouens; ideo etc. Item, illam uirtutem oportet ponere in homine procedere ab anima ipsius per quam anima conseruat indiuiduum quantum ad esse specificum; sed hec uirtus est huiusmodi; ergo etc. Maior apparet quoniam hec est differentia inter animalia perfecta et imperfecta que ex putrefactione generantur quoniam perfecta animalia uirtutem habent per quam conseruantur quantum ad esse specificum, imperfecta autem non; minor declaratur: sic enim per hanc uirtutem conderuatur indiuiduum quantum ad esse specificum sicut per nutritiuam conseruatur quantum ad esse indiuiduale Ad rationes. Ad primam: illa uirtus etc. concedatur. Ad minorem, falsum est. Tu probas quia est in nobis, Uerum est et ideo ista non est mouens ultimum ad generatum, sed primum, ut uisum est. Ad secundam: illa uirtus que est species nutritiue etc., concedatur. Ad ininorem, falsum est. Ad probationem dicendum quod sanguis, ut utriusque obiectum est, diuersificatur secundum formam; nam obiectum existens nutritiue uirtutis est necessarium membris, existens autem obiectum istius est superfluum illis. Ad aliud dicendum quod auctores in hoc fuerunt defectiui Secundo est dubitatio utrum in mulieribus sit uirtus generatiua spermatis. Et uidetur quod non quia si ita esset, tunc sequeretur quod mulier in generatione se haberet ratione agentis principalis; sed hoc est falsum secundum Aristotelem in primo De generatione animalium; ideo etc. Consequentia declaratur quoniam sperma est principium effectiuum generationis, ut apparuit supra, capitulo de membris. Item, quod est obumbratum et occasionatum respectu uiri non habet uirtutem generatiuam spermatis; sed mulier est huiusmodi; ideo etc. Maior apparet quoniam uirtus que conseruat indiuiduum in esse specifico non est nisi in animalibus perfectis: Minor apparet per Aristotelem in secundo De generatione animalium et quarto et nono De istoriis. Item in quo est uirtus factiua materie generationis, in eo non est uirtus factiua agentis generationis, scilicet spermatis; sed in muliere est uirtus illa quia uirtus factiua menstrui ut omnes ponunt; ideo etc. In contrarium est Auicenna. Iuxta quod est intelligendum quod Aristoteles nullam fecit differentiam inter menstruum mulieris et sperma ipsius quoniam menstruum ipsum proportionale erat spermati in uiris, et ideo ipsum sperma mulieris uocauit. Quod autem sit illi proportionale declarat per plura signa in secundo De generatione animalium: unum est quia eodem tempore uidetur fieri emissio spermatis in uiris et menstrui in mulieribus, ut circa quartumdecimum annum; aliud est quia sicut in uiris macris plus multiplicatur sperma quam in pinguibus, sic in mulieribus macris plus multiplicatur menstruum quam in punguibus; aliud est quod sicut in emissione spermatis in uiris incipiunt pili nasci circa inferiores partes, sic etiam contingit in mulieribus in emissione menstrui; aliud est quia sicut in uiris accidit incrossatio uocis in emission spermatis sic in mulieribus ex emissione menstrui. Attamen, licet hoc ponat Aristoteles, non tamen negaret quod in menstruo esset aliqua pars magis assimilata spermati in colore que imperfecta est respectu aliarum partium. Quod probat ex pluribus: primo quia illa non est generationis materia, unde in coytu in quo generatio fit aliquando non emittitur; secundo quia illam partem menstrui aliqualiter dealbatam non emittunt omnes mulieres, quia non nigre, sed solum albe; tertio quia dicit ipse: non emittitur talis humiditas nisi quando matrix famelica est in coytu, sicut etiam est cum aliquis famescit saliuam emittit. Et cum arguitur contra eum quod sit materia generationis quia cum delectatione emittitur, respondet quod delectatio non contingit in coytu ex illius emissione, sed quia cum matrix multum est famelica fit attractio multorum spirituum et etiam caloris ad ipsam, unde tunc delectatio accidit. Et est simile sicut etiam uidemus quod pueri antequam spermartizent, si cum mulieribus accumbent delectantur; nam delectatio illa eis non contingit tunc nisi propter multam attractionem spirituum ad genitalia loca. Unde dicendum est quod uirtus dicitur generatiua spermatis dupliciter: uno modo generatiua spermatis factiui generationis et hec in mulieribus non est, sed in uiris; alio modo generatiua eius quod spermati est proportionale, et hec est in milieribus. Modo rationes facte in contrarium arguunt de uirtute generatiua que est spermatis factiui generationis generatiua. Ulterius esr intelligendum quod uirtus immutatiua diuidit uirtutes, hoc est formas membrorum que sunt in spermate, cum permiscet materiam ut illam preparet ad membrorum formas. Sed hic est dubitatio: cum secundum Aristotelem et etiam ueritatem sperma sit similium partium, non uidetur quod ab eo possint diuersa membra peruenire quia ab uno in quantum unum non sit nisi unum; modo sperma ipsum unum est; ideo etc. Dicendum quod a spermate possunt diuersa membra prouenire, et ratio huius est quia ab eo quod est unum in actu, plura tamen in potentia, possunt diuersa prouenire; sed sperma est unum in actu plura autem in potentiam ideo etc. Maior nota est quia unumquodque agit per formam que est in ipso. Minor declaratur quoniam sperma a generante deciso est sicut proles mancipata secundum Aristotelem in secundo De generatione animalium. Unde sicut proles mancipata absque patre constituit sibi domum et necessaria, sic etiam facit sperma absque generante. Sed nunc accidit dubitatio una non modica; nam cum aliquid existens plura in potentia non possit facere plura diuersa in actu nisi sit ibi quoddam distinguens, queritur quid sit distinguens quando sperma generat membra plura diuersa. Respondent aliqui quod illud est cor, sed isti non soluunt ad questionem quia adhuc remanet dubitatuio sicut prius quia cum cor sit etiam plura membra in potentia, queritur quid sit distinguens quod generat plura membra diuersa in actu. Et ideo dico aliter. Iuxta quod est intelligendum quod a spermate hominis fit duplex immutatio in materia: una est immutatio ad complexionem absolute et hec immutatio fit a uirtute immutatiua attributa spermati ab anima particulari que est in corde generantis, et ratio huius est quia illud quod dat alicui complexionem potest etiam dare uirtutem qua immutet ad complexionem; sed anima existens in corde generantis dat spermati complexionem, ideo etiam illi dabit uirtutem qua immutabit ad complexionem absolute, sicut inspissando, digerendo, mollificando materiam ex qua debent membra fieri ut preparetur ad formam membrorum recipiendam, Alia est immutatio a spermate ad complexionem talem uel talem quia determinatorum membrorum, sicut ossis, nerui et similium membrorum illi prebendo formas proprias, et hec immutatio fit a uirtute informatiua, et causa huius est quoniam quando aliqua operatio ordinata in aliquem finem egens est mensura determinata, oportet quod illa fiat ab aliqua arte cognoscente; cum ergo talis immutatio sit huiusmodi egebit fieri ab arte aliqua cognoscente; talis autem est uirtus informatiua. Sed que it ista uirtus statim dicetur. Sed tu dices: hoc quod dictum est uidetur contrarium Auicenne quoniam ipse ponit quod uirtus immutatiua diuidat uirtutes que sunt in spermate; modo si sic est ergo ipsa immutabit ad complexionem propriam. Dicendum quod si Auicenna hoc simpliciter intellexit, non bene dixit. Possumus tamen ipsum saluare dicendo quod uirtus immutatiua diuidat uirtutes que sunt in spermate scilicet instrumentaliter, immutando materiam ad complexionem absolute; sed principaliter hoc facit uirtus informatiua immutando ad complexionem propriam. Ad rationem, quando dicitur: ab uno in quantum unum etc., uerum est; tamen quia sperma actu unu est et plura in potentia, possunt ab ipso diuersa procedere Circa secundam partem est dubitatio de ista uirtute informatiua quid sit que agit uirtute Dei. Aliqui enim dicunt quod ista est ydolum patenum quod est in spermate, habens in se formas omnium membrorum generantis. Aliqui ponunt quod ipsa sit quoddam calidum celeste spermati immersum. Obmissis tamen aliorum opinionibus dico quid michi uidetur esse et consonum dictis Aristotelis. Iuxta quod est intelligendum quod secundum Aristotelem in fine quarti Methaurorum, in istis generabilibus et corruptibilibus duplex est agens; unum est preparans materiam actiue, ut calidum et frigidum, uel passiue, ut humidum et siccum et ab ipso proueniunt XVIII modi preparationis materie positiui et XVIII priuatiui, ut ponit etiam ibi Aristoteles. Aliud est agens inducens formm, et necessarium fuit ponere illud agens secundum propter plurima. Primo, quia cum modi preparationis materie solum sint XVIII, modi autem inductionis forme sint plures multo, oportuit ut preter agens preparans materiam esset aliud agens inducens modos forme in materiis preparatis. Secundo: nam materia queritur propter formam, forma autem determinate quantitatis est et mensure, et ideo quia ipsa erat introducenda in materia sub determinata quantitate et mensura, oportuit ponere aliquod agens quod esset illius. quantitatem et mensuram cognoscens; modo tale non est agens preparans materiam, quia illud cognoscens non est et ideo oportet ponere aliud cognoscens illam et illud est agens inducens formam quod agat per intellectum et cognitionem. In hoc enim omnes sequentes Aristotelem, in hoc cum ipso concordati sunt. Sed quidam ab ipso ulterius discordati sunt de ipso agente per intellectum quid sit. Nam Auicenna posuit tale esse quamdam intelligentiam decimam et etiam autem locutus fuit bestialiter ponens quod ipsa generaret formam, deinde ipsam preberet materie inferiori. Et in hoc quantum ad unum concordatus est Themistius cum Auicenna. Posuit enim in animalibus que ex putrefactione generantur tale agens per intellectum esse inductiuum forme, esse etiam illam intelligentiam decimam, et hoc coactus fuit ponere quoniam nesciuit uidere quid esset illud quod prebet formam talibus animalibus, cum ex semine non generentur. Sed oppinio Auicenne falsa est propter duo: primo quia ponit quamdam intelligentiam decimam causam generabilium et corruptibilium, quod est contra principia Aristotelis qui posuit illas esse solum nouem. Secundo quia ipse uidetur ponere formam quam facit intelligentia ex nichilo fieri, quod etiam est contra Aristotelem. Ratio autem Aristotelis quod numquam ex nichilo possit fieri aliquid est ista: omne ens quod formaliter existit prius potuit esse; sed non potuit esse propter potentiam eius actiuam quia illam non habet nisi cum factum est ens formaliter; ergo hoc fuit per potentiam passiuam; sed talis est attributa materie; ergo etc. Etiam Temistius falsum dixit; ymaginatus enim fuit quod semen ipsum animali preberet formam, quod est falsum, ut statim apparebit. Dico ergo quod in entibus naturalibus oportet ponere quoddam agens per intellectum quod est forme inductiuum limitans agens preparans materiam. Et ratio huius est quia sicut contingit in arte, sic et in natura. Non possumus aliter ista probare. Sed in arte uidemus quod est ibi aliquod agens per intellectum limitans agens preparans materiam, sicut uerbi gratia in arte fabrili apparet; nam in fabro est ars quedam cognoscitiua limitans et mensurans agens preparans materiam, sicut ignem, aquam et similia ut ex materia preparata, scilicet ex ferro preparato per ignem, aquam et malleationem possit induci formam quam intendit, sicut cultelli uel alicuius alterius.Sic igitur etiam erit in natura, scilicet agens aliquod per intellectum limitans agens preparans materiam; illud autem agens per intellectum limitans agens preparans materiam est totum corpus celeste compositum ex omnibus, quod quidem hoc efficit instrumentaliter per motum et lumen, principaliter per intelligentias que in eo sunt in quibus recepta est ars que in Deo est, que quidem ars factiua est omnis forme inferioris existentis. Unde dicebat Aueroys XII Metaphisice quod natura non agit nisi reminiscens ex superioribus causis diuinioribus. Et dicit ibi Albertus quod intelligentie ipse sunt quedam artes factiue cum cognitione ut ista inferiora operantur; dicuntur autem speculatiue in quantum nos de eis speculamur. Et etiam dicebat Aristoteles in secundo De generatione animalium quod calidum spermatis generatiuum est ut se uergit ad similitudinem corporis celestis; est enim illi comparatum ut instrumentum. Sic igitur declarata est ista uirtus informatiua que formas in membris efficit precepto sui creatoris. Postea est dubitatio. Auicenna ponit quod uirtus informatiua dat membris quantitatem. Contra: quod dat membris substantiam dat etiam illis quantitatem; sed uirtus immutatiua dat membris substantiam absolute, ut uisum est; ideo etc. Ad hoc dicendum est quod quantitas potest sumi dupliciter: uno modo secundum se, et ut sic datur membris a uirtute immutatiua; alio modo ut est determinata per formam, et sic datur membris a uirtute informatiua. Primo modo procedit argumentum. Ulterius est dubitatio utrum sperma sit animatum. Et uidetur quod non quoniam anima non est in eo in actu sed in potentia. In contrarium arguitur, quia in eo est anima et per consequens animatum, quod immutat, quoniam immutare est operatio anime; sed sperma est huiusmodi, ut notum est; ideo etc. Dicendum quod sperma potest sumi dupliciter: uno modo ut est in generante, et ut sic in calido ipsius anima est formaliter, et ratio est quia in spiritu illo uel calido illo est anima formaliter per quod anima formaliter operatur. hoc enim modo nos intelligimus spiritum esse uehiculum uirtutis, non quod anima del illi uirtutem et illam deferat ad membra, sed dicitur uirtutis uehiculum quoniam anima ipsa non est potens in operationem nisi per spiritum, et ut sic anima uirtus est; sed spiritus in spermate existens ut est a corpore generantis est huiusmodi; ideo etc. Alio modo potest sumi sperma ut decisum est a generante et est in mulieris matrice et sic in ipso est anima instrumentaliter; habet enim sperma a generante decisum modum quemdam complexionis a corde generantis per quem comparatur principali agenti, puta corpori celesti sicut instrumentum quoddam; nam sicut cor ipsum operationes non facit nisi etiam regulatum sit ab uniuersali agente, scilicet a corpore celesti, sic etiam quando cor alicui dat modum complexionis, talem modum complexionis dat ei quod per ipsum uniuersali agenti ut instrumentum comparatur; ideo etc Deinde cum dicit: et huic quidem uirtuti, in parte ista, postquam Auicenna notificauit uirtutes ministratas absolute, notificat comparatiue. Postquam Auicenna determinauit de uirtutibus naturalibus ministratis, in parte ista determinat de ministrantibus, et primo ponit numerum earum, secundo de eis exequitur. Secunda ibi: attractiua. Circa primam partem est intelligendum quod dictio illa tantum, potest componi cum hoc quod est nutritiue uirtutis et tunc est sensus: uirtutes naturales que ministrant solum ipsi uirtuti nutritiue et non alteri uirtuti. Potest etiam componi cum hoc quod dicit: ministrant, et tunc est sensus quod iste uirtutes sunt solum ministrantes, et secundum hoc potest dupliciter exponi et utraque expositio tolerari potest, prima scilicet et secunda. Iuxta quod est intelligendum quod iste uirtutes quattuor possunt considerari dupliciter: uno modo ut simul sumuntur, et ut sic tantum sunt ministrantes; nulla enim uirtus eas precedit que eis ministret. Alio modo ut sumuntur adinuicem unam alteri comparando, et ut sic non sunt ministrantes tantum, sed etiam ministrate; nam attractiua deseruit retentiue et retentiua digestiue et digestiua quodammodo expulsiue preparando quod expelli debet. Etiam prima expositio potest saluari. Unde sciendum est quod iste uirtutes possunt considerari dupliciter: uno modo ut referuntur ad id in quod immediate ordinantur, et ut sic ministrant solum nutritiue; in illam enim immediate ordinantur. Alio modo ut referuntur ad id in quod ordinantur mediate, et ut sic seruiunt aliis uirtutibus, scilicet augmentatiue et generatiue in quantum id preparant quod est earum obiectum. Attamen hec est immediate nutritiua, saltem ut ministrant augmentatiue. Sed nunc dubitant aliqui utrum hee uirtutes deseruiant uirtuti generatiue que est in spermate deciso a generante. Bene enim uidetur quod iste deseruiunt uirtuti generatiue que generat sperma in uiris et feminis, quoniam preparant sanguinem qui est materia spermatis. Iuxta quod est intelligendum quod iste uirtutes quattuor in nobis sunt et in spermate equiuoce. Nam uirtutes hee in nobis sunt in actu quia in nobis est anima actu a qua procedunt; sed in spermate sunt in potentia et ministraliter, ut cum attrahit menstruum uel retinet uel quod aliud agit; est enim ut sic anime instrumentum cui anime attributa est uirtus informatiua a corpore celesti tamquam a primo cognoscente. Sed est dubitatio utrum preter istas quattuor uirtutes sit ponere uirtutem que uocatur discretiua. Et uidetur primo quod sic auctoritate Aueroys secundo Coliget; ibi ponit quod est quedam uirtus discretiua conuenientis ab inconuenienti. Idem etiam ponit in tertio capitulo De accidentibus stomaci ubi dicit quod Galienus hanc uirtutem non cognouit. Idem etiam arguitur auctoritate Auenzoar quam ponit Aueroys. Hoc etiam arguitur auctoritate Auicenne tertio Canone, capitulo de cura emitertie. Ibi enim dicit quod si in cura illius febris offeratut ptisana cum pipere, quod hoc est bonum medicamen digestiuum materie sicut etiam ponit Galienus, quoniam natura inter illa discernit, et utitur pipere ad digestionem materie morbi et ptisana ad nutricationem. Idem etiam ponit Auicenna secundo Canone, capitulo De lacte de discretiua uirtute. Item, hoc arguitur ratione: ubi est inuenire quemdam actum distinctum ab actibus istarum uirtutum oportet ponere aliam uirtutem preter istas, quia discretiuam; sed ita est; ideo etc. Maior nota est quoniam operatio a uirtute procedit. Minor declaratur quia inuenitur actus ille qui est discretio conuenientis ab inconuenienti; modo iste actus neque est digerere neque attrahere neque retinere neque expellere. In contrarium est Auicenna hic et Galienus tertio De uirtutibus naturalibus.et secundo De accidenti et morbo. Ad hoc respondent aliqui saluantes Aueroym et dicunt quod est dare uirtutem discretiuam moti hac ratione: quando aliquid debet attrahere actu distinctum, oportet quod prius sit aliquid actu distinguens illud quod debet attrahi; aliter enim non posset attrahere distinctum actu; sed uirtus attractiua membrorum attrahit conueniens actu distinctum ab inconuenienti; ergo oportet prius in membris existere actu prius illa actu distinguens; tale autem non est nisi uirtus discretiua; ideo etc. Idem etiam confirmant ex quodam sensibili; nam in epate est uirtus que separat superfluitates a sanguine cum generatus est; nam cum epar deberet transmittere materiam nutritiuam membris omnibus, necessarium fuit ut illam puram eis distribueret. Etiam dicunt ipsi: in corde est hec uirtus; nam cor separat sanguinem grossum a subtili et subtilem transmittit membris superioribus, et crossum membris inferioribus. Sed dico ad questionem quod non est ponere istam uirtutem discretiuam, et si sit eam ponere dico quod non est considerabilis a medico. Ratio primi est quod, si possibile est actus istius uirtutis compleri per has quattuor uirtutes, non est necessarium ponere hanc uirtutem; sed ita est; ideo etc. Maior apparet quoniam uirtus non est necessaria nisi propter operationem. Minor declaratur; nam ipsius operatio est discernere conueniens ab inconuenienti; modo hoc perficitur per uirtutem attractiuam et expulsiuam; nam attractiua non est cuiusque attractiua, sed conuenientis, neque expulsiua cuiusque expulsiua, sed inconuenientis. Sed tu dices: frater, bene est hoc uerum, tamen prius quam attractiua attrahat conueniens et expulsiua expellat inconueniens oportet esse aliquid actu illa distinguens, scilicet conueniens ab inconuenienti. Ad hoc possumus dupliciter respondere: uno modo quia duplex est separatio aliquorum: una est separatio aliquorum quorum esse est in potentia et istorum separatio actualis esse non potest si unum debet attrahi et aliud expelli nisi prius sit aliquid illa prius actu distinguens faciens ipsa in actu; subiectum enim motus semper est in actu. Altera est separatio aliquorum quorum esse est in actu, et hec separatio est duplex: una est separatio aliquorum quorum esse est in actu absoluto et talis separatio per solam diuisionem fieri potest sicut accidit in separatione alicuius continui; altera est separatio aliquorum quorum esse est in actu medio inter actum et potentiam et istorum separatio actualis fieri potest per diuisionem cum alteratione quadam sicut apparet in partibus lactis. Si ergo ponamus humores actu distinctos in corpore, sicut ponunt medici, tunc per solam diuisionem fieri potest eorum separatio actualis; modo uirtus attractiua diuisionem est potens facere. Etiam si ponamus humores esse unum in actu, plura tamen in potentia et actu medio, adhuc eorum separatio actualis per diuisionem cum aliqua alteratione fieri poterit et hec perfici etiam poterit per uirtutes quattuor ministrantes. Declaratur hoc et secundo: si de quo minus uidetur inesse et inest, et id de quo magis; sed minus uidetur inesse quod aliqua medicina, cum in ea non sit anima, attrahat aliquem proprium humorem ipsum ab aliis discernendo, et tamen hoc facit; ergo multo magis hoc facient membra cum in eis sit anima. Maior nota est. Minor declaratur; ad sensum uidemus quod scamonea solam coleram attrahit et euacuat ipsam separando ab aliis humoribus. Et confirmatur ratio secundum Galienum in tertio De complexionibus et etiam Aueroys in secundo Coliget, sicut inter medicinam aliquam et humorem proprium quem euacuat est conuenientia in substantia sicut inter membra et nutrimentum Tunc ad illud quod obiicitur: quando aliquid debet attrahere actu distinctum oportet quod prius sit aliquid actu illud distinguens, uerum est si illud alteri coniunctum habuerit solum esse potentiale et non actuale actu absoluto uel medio; modo humores hoc modo coniuncti non sunt, ut uisum est. Per hec etiam soluuntur sensibilia que adducunt. Alio modo possumus ad hoc respondere sic: duplex est attractio in membris: una communis et alia propria; modo in actractione communi non est attractio conuenientis ab inconuenienti, ymmo in tali attractione simul attrahitur conueniens et inconueniens, sicut apparet in attractiua stomaci cum attrahat cibum. In attractione etiam propria membrorum non est distinctio conuenientis ab inconuenienti quoniam illa iam precessit. Appositio enim nutrimenti attractio quedam est; modo antequam illa fiat facta est discretio conuenientis ab inconueniente. Probatio: nam prius operata est digestiua membrorum que ei quod conueniens est de nutrimento formam dedit ut membro assimiletur. Etiam inconuenienti formam dedit, quod quidem ab expulsiua expellitur. Quando ergo dicitur: quando aliquid atrahit aliquid conueniens distinctum oporte quod prius sit aliquid actu distinguens illud ab inconuenienti, concedatur. Ad minorem dicendum quod illud actu distinguens non est discretiua uirtus, sed digestiua et expulsiua prius operantes, ut uisum est. Dico secundo quod si sit ponere istam uirtutem, ipsa tamen a medico considerabilis non est. et ratio huius est quia illa uirtus non est considerabilis a medico alia a quattuor uirtutibus que non habet aliud instrumento ab instrumento illarum uirtutum; sed ista uirtus discretiua est huiusmodi; ergo etc. Maior nota est quoniam medicus uirtuti non succurrit nisi succurrendo instrumento eius. Minor declaratur: nam complexio istarum uirtutum est complexio existens una in actu, plures tamen in potentia, ut complexio qua perficitur digestio est instrumentum digestiue, et complexio qua perficitur attractio conuenientis est instrumentum attractiue, et sic de aliis; modo complexio qua perficitur actus discretionis non est alia a complexione a qua fit attractio conuenientis et ab ea qua fit expulsio inconuenientis, et ideo dicebat Auenzoar quod isti uirtuti, cum deficit, non possumus ei subuenire, quoniam Auenzoar sibi intrumentum nullum appropriauit. Sed aduertendum quod si iste uirtutes discretionem habeant et operationes determinatas et mensuratas, hoc non habent nisi quod ab anima procedunt cui discretio et cognitio attributa est a corpore celesti quod est primum cognoscens, primum discernens. Regulatur enim ab illo. Ad auctoritatem Aueroys dicendum quod bene est actus discretionis, tamen ille perficitur per uirtutem attractiuam et expulsiuam, et cum dicit quod Galienus eam non cognouit male dixit; nam discretiuam posuit fieri in operibus nature ut apparet in commento illius Afforismi secunde particule, ea quorum crisis fit et illius quarte particule. egritudinibus cuiuscumqe incipientibus etc.. Ad auctoritatem Auicenne dicendum quod illa si sint uere mixta numquam natura ea discernit, sed si non sunt sic uere mixta bene facit natura inter ea discretionem, et hec discretio per attractionem membrorum perficitur. Nam secundum Galienum secundo De uirtutibus et Serapionem in suo septimo Theorice, sic membrum egrum attrahit ad se medicinam sicut sanum attrahit ad se nutrimentum. Ad rationem: si est inuenire etc. concedatur. Ad minorem, uerum est, sed actus ille perficitur per attractiuam membrorum et eorum expulsiuam, ut uisum est. Ulterius est intelligendum quod sufficientia harum quattuor uirtutum est ista: nam iste uirtutes ministrantes sunt nutritiue uirtuti et ideo oportet eas esse in numero debito quo possit perfici actus nutricationis; ad nutricationem autem primo requiritur nutrimentum; modo cum nutrimentum non sit corpori coniunctum oportuit esse quamdam uirtutem in corpore que faceret illud sibi coniunctum, et talis est attractiua; et quia nutrimento in principio corpori est dissimile, in fine autem factum est ei simile, ut dictum est secundo De anima, oportuit in eo esse quamdam uirtutem que illud corpori assimilaret ipsum permutando, et hec est digestiua; et quia hec permutatio non fit in instanti sed in tempore, quoniam motus est, oportuit in corpore esse quamdam uirtutem retentiuam que nutrimentum debito tempore retineret ut posset permutari; ulterius quia nutrimentum non totum fiebat corpori simile, sed erat in eo aliqua pars superflua que illi non assimilabatur, ideo oportuit in corpore esse uirtutem expulsiuam que illam expelleret. Secunda diuiditur in duas, quia Auicenna primo exequitur de istis uirtutibus eas manifestando per earum operationes, secundo per instrumenta quibus operantur. Secunda ibi: hiis autem. Prima in quattuor sicut quattuor sunt uirtutes quas manifestat per earum diffinitionem. Secunda ibi: et retentiua. Tertia ibi: digestiua. Quarta ibi: expulsiua Circa primam partem est intelligendum quod attractiua creata fuit ad attrahendum quod est conueniens, aliquando tamen est quod attrahit nocitiuum, et hoc propter duo: aut quia nocitiuum est uehementer admixtum iuuatiuo aut necessitatis gratia, sicut uidemus quod cum stomacus famelicus est, multas superfluitates attrahit ab epate et membris aliis. Secundo est intelligendum quod Auicenna signanter dixit: iuuatiuum propter duo; unum est ad ostendendum quod uirtus attractiua non est attrahens quodcumque, sed iuuatiuum, quia attractiua aliquando attrahit aliquid gratia nutricationis, sicut nutrimentum, aliquando non nutricationis gratia, sed quia conueniens, sicut uesica attrahit urinam et cistis fellis coleram. Tertio est intelligendum quod duplex est attractio in membris: una communis sicut attractio stomaci, alia propria sicut attractio membrorum aliorum. Modo prima attractio fit per uillos longitudinales, secunda autem non, sed per solam complexionem. Causa huius est eo quod attractio prima fortis erat, ideo indiguit non complexione sola, sed locali motus, et ille fit per uillos; secunda autem debilis est, ita quod ei suffecit sola complexio. Sed hic est dubitatio utrum attractio communis et propria alicuius membri sit una attractio. Et uidetur quod non, quia illa attractio non est una que fit per diuersum instrumentum; sed attractio communis et propria sunt huiusmodi; nam attractio stomaci communis fit per uillos, attractio autem propria absque uillis; ideo etc. Item, illa operatio est diuersa cuius subiectum est diuersum; sed attractionis communis et proprie obiectum et diuersum; ideo etc. Maior nota est. Minor declaratur; nam obiectum attractionis communis stomaci est cibus, sed obiectum proprie est chilus. In contrarium sunt omnes auctores qui ponunt unam esse uirtutem attractiuam membri, cuius attractio est communis et propria. Ad hoc dicendum est quod attractio communis et propria non sunt una uirtus essentialiter sed una sunt attractio anologia.; ratio huius est quia illa operatio est anologia que habet unum finem eumdem anologia et etiam finem similem; sed attractio communis et propria sunt huiusmodi; ergo etc. Maior nota est. Minor declaratur: primo habent eumdem finem analogia. Stomacus enim attrahit primo pro se, secundo pro aliis membris eo quod unumquodque membrum primo intendit sue reparationi et commodo secundum Galienum De motibus liquidis. Habent etiam finem similem; nam uesica attrahit urinam et etiam nutrimentum propter conuenientiam, licet conuenientia illa sit alia in specie. Ad rationes. Ad primam: aliqua operatio non est una etc., concedatur. Ad minorem, falsum est; nam stomacus etiam proprie attrahit cum uillis, sed sine uillis bene apponit sibi nutrimentum. Ad secundam: illa operatio est diuersa etc. concedatur. Ad minorem dicendum quod obiectum utriusque conuenientiam habet, saltem anologia quadam Circa secundam partem est primo dubitatio. Auicenna ponit quod uirtus retentiua retinet iuuatiuum. Sed contra, ymmo etiam nocitiuum quoniam quousque digestio non terminatur non fit separatio nocitiui a iuuatiuo; sed dum durat digestio durat retentio; ideo etc. Dicendum dupliciter: uno modo quod retentiua principaliter retinet iuuatiuum, et si retinet nocitiuum hoc est per accidens, neque de eius intentione existit. Alio modo quod uirtus retentiua aliqua solum retinet iuuatiuum, sicut retentiua stomaci, cum retinet chilum ex quo debet stomacus nutriri, sed talis uirtus ministrans est magis uirtuti nutritiue Secundo est dubitatio. Auicenna ponit quod retentiua retinet nutrimentum dum uirtutes ipsum immutantes operantur in eo. Sed contra: nam talis uirtus immutans est nutritiua, non digestiua; modo retentiua digestiue ministrat et non nutritiue. Dicendum quod Auicenna dixit eo quod digestiua cui ministrat retentiua tota ordinata est in nutritiuam. Tertia in duas, quia Auicenna primo manifestat uirtutem digestiuam ut eius operatio est in iuuatiuo, secundo ut eius operatio est in nocitiuo. Secunda ibi: eius uero operatio Circa hanc primam partem est dubitatio primo utrum digestio que fit in iuuatiuo et nocitiuo sit una digestio. Et uidetur quod non quoniam digestionis in nocitiuo obiectum est id quod superfluum est, sed digestionis in iuuatiuo obiectum est quod conueniens est. In contrarium arguitur: illa operatio est una que fit per unum instrumentum; sed digestio in iuuatiuo et nocitiuo fit per idem instrumentum, quia per eamdem complexionem membri; ideo etc. Item, quia uidemus quod utraque digestio fit per similitudinem; nam uirtus digestiua agens in saniem facit eam similem membris radicalibus, et sic etiam agens in nutrimentum. Iuxta quod est intelligendum quod digestio ipsa in iuuatiuo aut refertur ad superfluum quod de se relinquitur ex actu complete digestionis tertie in corpore sano, sicut est illud quod de ypostasi in urina deciditur, et hoc modo digestio in iuuatiuo et nocitiuo est una digestio, et ratio est quia illa digestio est una que in unius finem ordinatur; modo hec duplex digestio in unum finem ordinatur; ideo etc. Maior apparet de se. Minor declaratur. Nam finis digestionis est ut transmutet sic nutrimentum ut formam membri recipiat; sed hoc est ex intentione nature ex parte materie, et ideo pro tanto hoc ponitur unus finis digestiue uirtutis. Aut digestio in iuuatiuo refertur ad superfluum quod ex quacumque digestione derelinquitur et tunc aut illud superfluum potest ad benignum reduci et sic est eadem digestio in iuuatiuo et digestio in superfluo quoniam utriusque unus est finis, scilicet nutricatio; aut illud superfluum non potest ad benignum reduci, et tunc digestio in iuuatiuo et digestio in superfluo sunt digestio diuersa, quia illa digestio est diuersa que ad diuersum finem ordinatur; sed digestio in iuuatiuo et digestio in superfluo hoc modo sunt huiusmodi; ergo etc. Maior nota est. Minor declaratur quoniam finis digestionis in iuuatiuo est nutricatio, sed finis digestionis in superfluo hoc modo est expulsio. Ad rationes. Ad primam: illa digestio est una que fit per unum instrumentum, concedatur. Ad minorem: falsum est; nam diuersus est modus complexionis quo uirtus digestiua digerit iuuatiuum ab eo quo digerit superfluum. Ad secundam: utraque digestio agit per similitudinem, uerum est, sed similitudo illa equiuoca est in iuuatiuo et superfluo. Secundo est dubitatio. Auicenna ponit quod digestio uno modo fit per subtiliationem eius quod est crossum. Sed contra: nam Galienus in commento secundi Prognosticorum ponit et in quarto Regiminis acutorum quod digestio semper procedit inspissando. Ad hoc dicunt aliqui quod digestio in iuuatiuo semper procedit inspissando, sed digestio in nocitiuo aliquando inspissando, aliquando subtiliando procedit. Sed solutio ista uera non est quoniam quecumque digestio siue sit in nocitiuo siue in iuuatiuo siue in superfluo semper inspissando procedit. Unde est sciendum quod digestio dupliciter consideratur: uno modo ut comparatur ei cui debetur, et tale est humidum; nam secundum Aristotelem in quarto Methaurorum, digeri est quedam pati; modo humidum quod est in rebus est maxime passibile. Alio modo ut comparatur ei cum quo fit, et tale est siccum; nam digestio ipsa est permutatio humidi cum sicco crosso subtiliato, et per consequens humidi incrossatione, unde ipsa semper inspissando procedit, ut uerbi gratia pirum quando acerbum est apparet in eo quedam humiditas subtilis aquosa et quoddam siccum terrestre crossum, sed quando digestum est et maturum amplius illa non apparent quoniam per digestionem facta est inspissatio illius humidi subtili cum sicco crosso terreo subtiliato et permixto et eodem modo contingit in materia crossa que digeri debet; nam in ea antequam digesta sit est quoddam humidum subtile et quoddam terreum siccum crossum, sed per digestionem postea fit inspissatio illius humidi subtilis cum sicco terreo crosso subtiliato ita quod digestio siue in iuuatiuo siue in nocitiuo inspissatio est humidi subtilis et non proprie subtiliatio sicci terrei. Uerum ramen est quod aliquando dicit medicus digestionem subtiliationem esse crossi terrei sicci, licet improprie, sicut digestionem in nocitiuo et hoc ideo quoniam medicus ipse digestionem talem considerat propter expulsionem, et quia incrossatio nocitiui aliquando expulsionem impedit, ideo medicus illius subtiliationem digestionem uocat, improprie tamen. etc. Postquam Auicenna notificauit diffinitiue tres uirtutes naturales, in parte ista notificat quartam, scilicet expulsiuam, et primo eam notificat ratione obiecti, secundo ratione uie per quam fit expulsio. Secunda ibi: aut euacuata. Circa primam partem est intelligendum quod littera ipsius potest tripliciter exponi: uno modo quod hic Auicenna insinuet duplicem superfluitatem quam expellit expulsiua, scilicet superfluitatem in quali per hoc quod dicit: ex nutrimento residuam que ad nutriendum conueniens non est, ita quod hoc sequens sit expositiuum primi. Et etiam superfluitatem in quanto per hoc quod dicit: aut que excedit in quanto mensuram etc. Alio modo sic: nam superfluitas in quali duplex est: una que est ex necessitate nature propter materiam, sicut urina et egestio; alia que fit in corpore ex malo regimine, ut cum humor corrumpitur. Etiam superfluitas in quanto duplex est: una que non est ex intentione nature, ut cum in eius finem non ordinatur, sicut sanguis superfluus bonus in quali; alia est ex intentione nature cum in eius finem ordinetur, sicut sperma. Modo Auicenna tangit primam superfluitatem in quali quando dicit:ex nutrimento residuam; secundam cum dicit: que ad nutriendum non est conueniens. Sed primam superfluitatem in quanto tangit cum dicit: que excedit mensuram que sufficit ad nutriendum, sed secundam cum dicit: et non est necessaria Alio modo sic ut Auicenna in suis dictis insinuet nobis triplicem superfluitatem, scilicet in quali et in quanto et in utroque, ut etiam ponit Galienus in XI De ingenio. Unde superfluitatem in quali tangit cum dicit: residuum que ad nutriendum non est conueniens. Secundam cum dicit: que excedit mensuram que sufficit ad nutriendum. Tertiam cum dicit: et que non est necessaria. Sed hic est dubitatio utrum illud quod est superfluum in quali sit superfluum in quanto et e conuerso. Et uidetur quod sic: illud est superfluum in quanto cui debetur euacuatio; sed superfluo in quali debetur euacuatioergo etc. Maior apparet quoniam superfluo in quanto debetur euacuatio secundum Galienum in commento illius Aforismi ubi cibus intrat preter naturam et in commento etiam Pronosticorum, capitulo de egestione. Minor declaratur quia illi debetur euacuatio cuius presentia corporis ledit operationes; sed presentia superflui in quali in corpore est huiusmodi; ergo etc. Preterea arguitur quod superfluum in quanto sit superfluum in quali, quoniam superfluo in quanto debetur euacuatio; se euacuatio a qualitate cognoscitur ut dicitur a Galieno in commento illius Aforismi: in perturbationibus uentris; ideo etc. In contrarium est Galienus, ut dicebatur, in XI De ingenio et Auicenna hic. Ad hoc dicendum est quod superfluitas in quali diuersa est a superfluitate in quanto. Iuxta quod est sciendum quod utraque superfluitas multiplicatur in corporibus sanis et etiam lapsis; nam in corporibus sanis multiplicatur triplex superfluitas: una que est ei necessaria necessitate materie sicut egestio et urina, que generantur eo quod aliqua pars nutrimenti fuit que ad benignum reduci non potuit ut corpus nutriret. Alia est necessitate finis, uerbi gratia cholera que ad cistim transmittitur et melancolia ad splenem; illuc enim transmissa sunt propter multas necessitates et iuuamenta; alia est ex necessitate finis et materie, sicut sperma; est enim ex necessitate materie quia generatur ex aliqua parte nutrimenti que in membris superfluit; etiam et necessitate finis quia in generationem ordinatur. Etiam in corporibus lapsis multiplicatut triplex superfluitas: una quantum ad uasa, et hec est superfluitas in quanto. Dicitur autem esse superfluitas quantum ad uasa et non quantum ad uirtutem, quoniam licet ipsa in uirtute causet defectum a defectu tamen uirtutis generationem non habet. Alia est superfluitas quantum ad uirtutem, sicut sanguis in corpore corruptus, non superfluus in quanto. Alia est superfluitas in quali et quanto ut sanguis corruptus in corpore pletorico. Ecce ergo qualiter in superfluitatibus utrorumque corporum differt superfluitas in quali et quanto. Sed est aduertendum quod euacuatio debetur ei quod quantum est; omne enim quod euacuatur quantum est, ita tamen quod quando quanto debetur euacutio propter peccatum quanti, illa euacuatio debetur superfluo im quanto; sed quando ei debetur propter peccatum qualis, tunc euacuatio attributa est superfluo in quali. Secundo est aduertendum quod euacuatio principaliter attributa est superfluo in quanto, tum quia quod euacuatur superfluum est quantum, etiam quia est aliquod superfluum in quanto cui debetur euacuatio preter quod alteratio precedat, sicut euacuatio sanguinis in synocha inflammata; sed alteratio principaliter attributa est superfluo in quali, tum quia aliquod superfluum in quali aliqua alteratione eget, non euacuatione, ut cum ad benignum reduci potest; etiam quia superfluo in quali numquam debetur euacuatio nisi alteratio precedat; nam quod crossum est euacuari non potest nisi prius subtilietur, et quod subtile est nisi incrossetur. Ad rationes. Ad primam: illud est superfluum in quanto etc., falsum est. Uerum tamen est quod nichil euacuatur nisi sit quantum, sed non propterea omne quod euacuatur euacuatur quia peccet in quanto, quoniam etiam euacuatur aliquando quod peccat in quali. Ad secundam: superfluo in quanto debetur euacuatio, concedatur. Ad minorem: sed euacuatio ex qualitate cognoscitur, uerum est, hoc est dicere ex signis que significant qualitatem humoris dominantis, siue peccet in quanto siue in quali, non quod euacuatio cognoscatur ex qualitate humoris peccantis secundum quale ita quod illud quod euacuatur semper in quali peccet. Circa secundam partem est primo intelligendum quod superfluitas corporis habuit receptaculum sibi aptum, aut gratia necessitatis, sicut colera que uadi ad cistim et melancolia ad splenem, propter enim multa iuuamenta habuerunt receptacula illa, aut gratia commoditatis sicut egestio habuit intestina et urina uesica; habuerunt enim illa ne corpus esset in continuo motu et necessitate in emissione talium superfluitatum. Secundo est intelligendum quod Auicenna dixit: a nobili ad ignobile propter expulsionem superfluitatum que fit a membris aliis a principalibus; cum uirtus per uias aptas euacuare non potest, dixit de duro ad lapsum propter expulsionem a membris principalibus ad emuntoria, cum uirtus illa per uias debitas euacuare non potest, ut cum oppilate fuerunt. Tertio est intelligendum quod superfluitas eligit sibi modum euacuationis, aliquando ex parte substantie sue, sicut superfluitas subtilis sursum euacuatur et crossa deorsum; aliquando ex parte uirtutis expulsiue agentis, sicut omnis expulsiua superfluitatem crossam expellit ad superius et subtilem ad inferius; unde quando substantia superfluitatis adiuuat expulsionem uirtutis tunc optime perficitur illius expulsio. Sed hic est dubitatio quare Auicenna in manifestando uirtutem expulsiuam et etiam digestiuam non manifestauit illas per uillos, sicut retentiuam et attractiuam. Dicendum quod digestiuam per uillos non manifestauit quoniam ipsa per uillos non operatur, sed expulsiuam per uillos non manifestauit dans id intelligere per illud quod dixerat de attractiua et retentiua uirtute; nam cum ille operantur per uillos longitudinales et transuersales oportet necessario expulsiuam agere per latitudinales, cum non sint nisi tres uillorum species. Uel hoc dedit intelligere ex eo quod dixit supra, capitulo de membris. Deinde cum dicit: hiis autem, postquam Auicenna notificauit uirtutes naturales ministrantes per earum diffinitiones, in parte ista eas notificat per earum instrumenta quibus operantur, scilicet per quattuor qualitates, et primo illas enumerat, secundo earum seruitium notificat. Secunda ibi: sed caliditatis. Circa primam partem est intelligendum quod ratio eius quod dicit Auicenna est duplex: una est quia omnis actio et passio procedit ab eo quod est maxime actiuum et primum et etiam maxime passiuum et primum; sed calidum, frigidum, humidum et siccum sunt huiusmodi, ergo omnis operatio anime, siue sit actio siue passio, procedet ab illis. Item, sicut se habent forme elementorum ad istas quattuor qualitates, sic et forme mixtorum; sed forme elementorum per illas operantur; ergo etc. Sed aduertendum quod quattuor iste qualitates seruiunt istis uirtutibus coniunctim et diuisim: coniunctim quoniam omne mixtum compositum est ex calido, frigido, humido et sicco; diuisim quoniam operatio uniuscuiusque uirtutis fit per complexionem in qua est dominium alicuius qualitatis, sicut digestio per complexionem in qua calidum dominatur, et sic de aliis. Secunda in duas quia primo Auicenna notificat seruitium illarum qualitatum absolute, secundo eas adinuicem comparando. Secunda ibi: post hoc. Prima in duas quia primo notificat seruitium caliditatis, secundo frigiditatis. Secunda ibi: frigiditas. Circa primam partem est intelligendum quod causa eius quod dicit Auicenna est ista; nam illud quod mouet aliquid ad esse, mouet illud ad opus; sed calidum mouet ad esse uirtutum, ergo et ad earum opus. Maior apparet per Aueroym quarto Celi et Mundi et declaratur ratione quia omne quod mouet ad esse mouet propter finem, aliter enim moueret frustra; sed cuiuslibet finis est opus; ergo etc.Minor declaratu; nam calidum generatiuum in spermate existens mouet ad esse animati et mouet ad illius esse ut calidum est. Quod declaratur ex pluribu: primo quia non mouet ad esse nisi per digestionem et mixtionem; talis autem fit a calido; secundo quia tale calidum non mouet ad esse nisi quia alteratum et calidum factum a corpore supercelesti per illius motum et lumen, ut declaratum fuit; tertio quia uidemus in animalibus esse calidum quoddam in actu. Secunda in duas quia primo Auicenna proponit, secundo declarat. Secunda ibi: quod enim. Et hec in duas quia primo declarat quomodo frigiditas non deseruit operationibus talium uirtutum, secundo quomodo deseruit illis accidentaliter. Secunda ibi: ad retentionem. In prima parte intendit talem rationem: quod est per se contrarium uirtutibus per se non ingreditur earum operationes; frigidum est huiusmodi quoniam omnes operationes uirtutum fiunt per motum; motum autem prohibet frigiditas; ideo etc. Sed hic est intelligendum quod in attractione et expulsione manifestum est quod fiunt per motum localem, et hoc ex earum diffinitione apparet quoniam expulsio est motus alicuius ad aliud, sed attractio est motus alicuius ad se ab alio. Hoc etiam est in digestione, Propter quod est dubitatio utrum motus localis sit de necessitate digestionis. Et uidetur quod sic auctoritate Auicenne in littera, quoniam digestio separat et permiscet. Item, hoc arguitur ratione, quia illud est de necessitate digestionis sine quo digestio perfici non potest; sed motus localis est huiusmodi quoniam digestio per mixtionem fit; ideo etc. In contrarium arguitur: de cuius necessitate est alteratio de eius necessitate non est motus localis; sed de necessitate digestionis est alteratio: quod enim digeritur alteratur; ideo etc. Ad hoc dicendum est quod motus localis non est de neessitate digestionis. Et ratio huius est: illud non est de essentia digestionis quod non ingreditur eius diffinitionem; sed motus localis est huiusmodi; ergo etc. Maior apparet quia diffinitio explicit essentiam diffiniti. Minor declaratur: primo non ponitur in diffinitione digestionis data a Galieno in tertio De uirtutibus naturalibus, que est quod digestio est assimilatio nutrientis ad id quod nutritur, neque est in illa que ponitur ab Aristotele quarto Methaurorum que est: digestio est passio a calido ex circumiacentibus passiuis. Item, motus sumit identitatem et speciem a termino ad quem; sed terminus ad quem digestionis est qualitas primo deinde substantia; terminus autem ad quem motus localis est ubi siue locus; ergo motus non est de essentia digestionis spazio bianco; ideo etc. Dico tamen secundo quod motus localis de necessitate digestionis est, et ratio huius est quoniam digestio est coniunctio conuenientis cum conueniente et separatio inconuenientis a conuenienti; modo in omni tali concurrit motus localis; ergo etc. Ulterius est dubitatio utrum frigiditas per se ingrediatur operationes anime. Et uidetur quod sic: quod per se facir ad esse uirtutum per se facit ad earum operationes; sed frigidum est huiusmodi; ergo etc. Maior nota est ex dictis. Minor declaratur quoniam omne mixtum compositum est ex calido, frigido, humido et sicco, et sic omnis complexio. Item, si siccitas et humiditas per se ingrediuntur opera anime, et etiam frigiditas quoniam ille sunt qualitates passiue, illa autem actiua; sed ita est ut apparebit ex sequentibus; ideo etc. Item, si est inuenire aliquam uirtutem que facit motum similem ei quod fit a frigido, saltem in illius operationem per se ingreditur frigidum; sed ita est; sicut est uirtus que mouet motu compressiuo a circumferentiis ad centrum; ideo etc. In contrarium est Auicenna hic et sexto De naturalibus et Galienus sexto De accidenti et morbo. Ad hoc respondent aliqui quod frigiditas per se intrat operationem anime, moti propter rationem primam adductam quam putant esse demonstrationem. Dico tamen ad questionem istam primo quod nullius forme naturalis existentis in mixto instrumentum est frigidum, sed tantum est calidum. Dico secundo quod principaliter et maxime forme naturalis que est anima instrumentum est calidum et nullo modo frigidum. Primo declaratur sic: illud quod mouet ad esse mouet ad opus; sed calidum mouet ad esse forme naturalis; ergo etc. Maior apparet ex dictis. Minor declaratur primo auctoritate Aristotelis quarto Methaurorum; ibi ponit quod in unoquoque mixto est caliditas naturalis qua mouetur ad mixtionem. Secundo hoc declaratur ratione quoniam uidemus quod in eadem materia calidum plus dat de forma et per consequens de motu et loco quam frigidum, sicut uidemus quod materia aque cum sit sub forma ignis plus habet de forma quam prius haberet: ex uno enim pugillo aque fiunt centum ignis. Item, illud habet dominium in omni actione quod inter omnia est maxime actiuum; calidum est huiusmodi; ergo etc. Maior nota est. Minor declaratur, primo quia ipsum fundatut in substantia ualde mobilis quia in subtili, secundo quia ipsum maxime mobile est quia ad omnem speciem positionis secundum Aristotelem in De morte et uita et in De causa motus animalium. Item, illud est per se instrumentum omnis actionis et cuiuslibet mouentis particularis quod facit in mouente alterationem similem ei que fit in mouente particulari a primo motu., et causa est quoniam omne mouens particulare mouet ut alteratum est a primo motu; sed calidum est huiusmodi; nam mouens particulare alteratur a primo motu ad caliditatem per motum et lumen; nam ista duo nata sunt calefacere secundum Aristotelem secundo Celi et mundi; ideo etc. Item, quod est mobile ad omnem speciem motus, illud est instrumentum omnis actionis; calidum est huiusmodi, ut uisum est; ideo etc. Secundum declaratur sic: forma naturalis que est plurium operationum perfectiua maxime indiget ad perficiendum suas operatione eo quod est maxime actiuum; sed anima est huiusmodi, ergo etc.; sed calidum est huiusmodi, ideo etc. Item, forma que mouetur ad omnem speciem positionis indiget pro instrumento eo quod est maxime mobile ad omnem speciem positionis; sed anima est huiusmodi; ergo etc; sed tale est calidum; ideo etc. Sed est aduertendum quod licet frigidum per se non ingrediatur operationes anime, ad illas tamen adiuuat, et primo ex parte agentis primi, scilicet calidum quoniam, cum operationes anime sint terminate, oportuit ipsas procedere a calido determinato, quod est anime calidum; sed calidum non terminatur et contemperatur nisi per suum contrarium quod est frigidum; ideo etc. Secundo ad illas adiuuat ex parte passiui principii, scilicet materie, et hoc multipliciter: uno modo quoniam humidum et siccum mixta adinuicem temperiem habent in calido et frigido; alio modo quia frigidum preparat materiam; nam si aliqua forma debeat in materiam introduci per materie inspissationem, frigidum adiuuat ad illius inspissationem mouendo partes materie a circumferentiis ad centrum, ita tamen quod principale coniungens et permiscens est calidum ipsum; alio modo quando mixtum in sui formam materie alicuius conseruat, sicut auri, plumbi et similium, ita tamen quod prima earum coagulatio a calido facta est. Ad rationes. Ad primam: quod per se facit etc., uerum est si sit principale mouens; modo frigidum non est principale mouens ad esse, sed coadiuuans solum; ideo etc. Ad secundam: si humiditas etc, non est simile quia illa passiue ingrediuntur et frigus actiue. Ad tertiam: si est inuenire etc. uerum est. Ad minorem dicendum quod motus ille principaliter est calidi, sed frigidi est magis ex consequenti et coadiuuante Postea est intelligendum quod Auicenna declarans frigidum non ingredi operationes anime declarauit eo quod omnes fiunt per motum localem qui a frigido non fit; sed cum ipse fiat a calido, ideo fient omnes operationes anime a calido. Quod autem fiat a calido apparet quoniam motus localis in animali fit ab eo quod est primum mobile ex se; tale autem est calidum anime quod ad omnes species motus mouetur; ideo etc. Etiam est intelligendum quod non solum apparet in digestione quod fiat a calido ex suo motu locali, sed etiam ex suo motu alterationis quoniam ipsa fit per decoctionem; omnis autem decoctio fit a calido etc. Non autem de hoc fecit mentionem Auicenna quoniam forsan hoc relinquit notum ex diffinitione digestionis. Secunda in tres, quia primo ostendit quomodo accidentaliter seruit retentioni, secundo expulsioni, tertio concludit. Secunda ibi: expulsiua. Tertia ibi: et frigus. Circa primam partem est intelligendum quod calidum ipsum est illud quod mouet uillos retentionis ad debitam figuram ut seruiant retentioni; sed frigidum illos in tali figura debita conseruat. Circa secundam partem est intelligendum quod duplex est prohibitio dissolutionis uentositatis: una multa et ista prohibet expulsionem, ut apparet in colica; sed pauca prohibitio ipsius ad expulsionem iuuat. Secundo est intelligendum quod duplex est compressio et contractio uillorum: una absoluta que est solum quantum ad situm partium, et hec fit a frigido. Alia est que est determinatam formam et ista fit a calido. Quod dicitur in tertia parte notum est. Postquam Auicenna declarauit seruitium qualitatum actiuarum que sunt caliditas et frigiditas, in parte ista declarat seruitium qualitatum passiuarum que sunt humiditas et siccitas, et diuiditur in duas quia primo ostendi seruitium siccitatis respectu attractiue, expulsiue et retentiue, secundo ostendit seruitium humiditatis respectu uirtutis quarte, scilicet digestiue. Secunda ibi: digestiua. Prima in duas quia primo proponit, secundo declarat. Secunda ibi: duabus uero. Circa primam partem est intelligendum quod uirtus retentiua in principio operatur per motum mouendo uillos tranuersales ad debitam figuram compressionis et retentionis, sed in processu operatur per quietem retinendo nutrimentum; attamen quia ipsa plus operatur per quietem quam per motum, ideo Auicenna non dixit ipsam esse mutatiuam localiter; sed quia attractiua et expulsiua plus operantur per motum quam per quietem ideo Auicenna de ipsis dixit quod ipse erant mutatiue localiter, sed quia attractiua et expulsiua plus operantur per motum uam per quietem Auicenna de ipsis dixit quod erant mutatiue localiter. Secunda in duas quia primo declarat seruitium siccitatis respectu attractiue et expulsiue, secundo respectu retentiue. Secunda ibi: sed retentiua. Circa primam partem est intelligendum quod siccitas necessaria est in motu spiritus et etiam in motu uillorum attractionis et expulsionis qui fit a spiritu eo quod motus semper est per aliquod fixum; siccitas autem ad fixionem facit, ut apparuit supra capitulo de elelmentis. Et non est inconueniens si spiritu moto etiam moueantur uilli quoniam uidemus quod rota mota adhuc super ipsam moueri potest musca quoniam in motu rote tanta est fixio quod sufficit ad illius motum Sed est dubitatio. Auicenna ponit quod siccitas necessaria est in actione expulsiue. Sed contra; nam Iohannitius ponit quod expulsio fit per frigidum et humidum. Item, motus contrarii fiunt a contrariis causis; sed attractio et expulsio sunt motus contrarii et attractio fit a calido et sicco, ergo expulsio fiet a frigido et humido. In contrarium est Auicenna. Dicendum quod uirtus attractiua et expulsiua in sui operatione egent siccitate, et ratio huius est duplex: una est quia omne quod mouetur indiget aliquo fixo ad quod motus appodietur, ut declaratum est ab Aristotele in De celo et mundo et in De causa motus animalium; sed uirtus attractiua et expulsiua cum motu operantur, ideo egent quadam fixione; sed siccitas facit fixionem secundum Auicennam in primo capitulo de elementis et Aristotelem in secundo De generatione et corruptione; ideo etc. Item, omnis motus in quo est quies media indiget siccitate; sed motus attractionis qui fit per uillos et etiam motus expulsionis qui fit per uillos habent quietem mediam; ideo etc. Maior apparet quoniam quies fit a siccitate. Minor declaratur. Nam cum stomacus attrahit cibum illum attrahit per plures tractus inter quos sunt quietes intermedie ut declaratum fuit supra capitulo de membris, et expellit per plures expulsiones inter quas est etiam quies media. Sed tu statim dices: hoc non uidetur uerum, quoniam attractio ut attractio solum dicit michi motum; etiam expulsio ut expulsio est solum dicit michi motum et non quietem; ergo siccitate non egebunt propter quietem. Preterea, nam siccitas non facit ad operationem harum uirtutum nisi preparando earum instrumentum ut ponit Auicenna, quoniam illis substentationem prebet; sed frigiditas hoc modo illis seruit; ergo uidetur quod sicut siccitas operationes illarum uirtutum ingreditur essentialiter sic et frigiditas; uel sicut frigiditas eas non ingreditur essentialiter sic nec siccitas. Iuxta quod est sciendum quod non est simile de frigiditate et siccitate in preparatione instrumenti harum uirtutum; nam frigiditas preparat instrumentum illud comprimendo, quod etiam si in illo frigiditas compressionem non faceret, adhuc expulsiua uirtus illud comprimeret ut per ipsum operaretur; sed si siccitas in illud compressionem non faceret, numquam expulsiuam illud comprimeret. Etiam quia frigiditas solum comprimit instrumentum antequam expulsiua operetur et numquam cum illa operatur, sed cum operaturr semper siccitas in instrumento compressionem facit. Preterea, secundum Auicennam in littera, spiritus est illud quod preparat instrumentum harum uirtutum; sed spiritus limitare potest siccum ad determinatam formam cum siccum respectu illius sit passiuum; non autem limitare potest frigidum ad determinatam formam, cum frigidum sibi sit contrarium; ideo etc. Sed aduertendum est primo quod aliquid esse necessarium alicui dicitur dupliciter sicut ponit Auerroes secundo sui Colliget, capitulo de iuuamentis membrorum: uno modo quia sine illo tale esse non potest, sicut dicimus quod membrum consimile necessarium est officiali, alio modo quia sine illo tale bene esse non potest, sicut dicimus quod duo oculi sunt corpori necessarii. Primo modo siccitas necessaria est attractiue et expulsiue quoniam sine ipsa non possunt earum operationes perficere. Secundo est aduertendum quod si attractio et expulsio egent siccitate et caliditate, tamen illis magis eget attractiua et hoc ideo quoniam in attractione fit motus uillorum secundum longum de centro ad circumferentias; modo talis motus fit a calido. Sed in expulsiua fit motus uillorum per compressionem de circumferentiis ad centrum, et talis fit a minori calido; et ideo uidemus ab ipso frigido extrinseco adiuuari expulsiuam uirtutem, non autem attractiuam, sed magis debilitari. Dico autem extrinseco quia calidum intrinsecum cuiuslibet operationis effectiuum est. Et ideo forsan quia expulsio in comparatione ad attractionem eget minori calido et sicco dixit Iohannitius quod hec fiebat per frigidum et humidum, uel hoc dixit eo quod a frigido extrinseco adiuuatur expulsio. Ad aliam rationem: motus contrarii fiunt a causis contrariis uerum est differentibus formaliter uel secundum magis et minus et hoc modo differunt cause a quibus fit expulsio et attractio cum attractio fiat a maiori calido quam expulsio. Secundo est dubitatio. Auicenna ponit quod spiritus deferat uirtutem ad membra, ideo queritur utrum deferat uirtutem. Et uidetur quod non, quia si deferat uirtutem tunc uirtus moueretur localiter; sed consequens est falsum eo quod uirtus non est corpus; ideo etc. Consequentia declaratur quia delatio est motus quidem localis. Item, si spiritus deferret uirtutem uel defferret ipsam sicut corpus defert corpus, uel sicut materia defert formam uel sicut subiectum defert accidens; sed non primo modo quia uirtus non est corpus; neque secundo quia materia et subiectum uirtutum est membrum ipsum et non spiritus; neque tertio quoniam accidens ortum habet a principiis subiecti; modo uirtus non oritur a spiritu sed a membro; ideo etc. In contrarium est Auicenna. Ad questionem dico primo quod spiritus non defert uirtutem sicut corpus defert corpus quoniam uirtus tunc in spiritu contineretur sicut locatum in loco, quod falsum est, cum locus sit corporis; neque sicut materia defert formam quoniam forma materiam non efficit; modo uirtus efficit spiritum sicut uirtus uitalis que est in corde; neque sicut subiectum defert accidens quoniam uirtus uel est accidens anime uel de eius essentia; modo si spiritus esset illius subiectum, esset animatus; sed hoc est falsum; membrum enim animatum est et non spiritus: Sed dico secundo quod spiritus defert uirtutem sicut instrumentum motum defert principale mouens, et ratio huius est quia illud defert uirtutem sicut instrumentum motum defert principale mouens quod ad uirtutem comparatur sicut instrumentum motum ad principale mouens; sed spiritus est huiusmodi; est enim anime instrumentum; ideo etc. Sed tu dices:quis modus delationis est iste? Dicendum est quod si spiritus defert uirtutem non defert ipsam quia uirtus et anima spiritui det suam formam, sed quia uirtus dat illi spiritui modum motus per quem spiritus ad membra perueniens possunt membra formaliter in eorum operationes. Et est sicut uidemus quod ars que est in anima fabri non dat suam formam igni et malleo sed bene dat illis modum motus per quem possunt ad actum deducere formam cultelli de potentia materie ferri. Sed aduertendum quod spiritus dupliciter sumitur: uno modo ut a corde defluit ad alia membra, alio modo ut a corde defluit ad loca generationis. Si primo modo, aut spiritus defluit ad membra quod eorum complexionem innatam facit in actu, et ut sic spiritus non est instrumentum uirtutis et anime sed eius subiectum formaliter quoniam per spiritum ut sic membrum cordi coniungitur et est per consequens animatum cum in corde sit primo anima; unde totum compositum hoc modo ex spiritu et membro est subiectum anime formaliter, et hoc modo intelligebat Auerroes in secundo Colliget et in De sensu et sensato quando dicebat quod spiritus est subiectum anime formaliter; aut sic spiritus fluit de corde ad membra quod est ab illis aliquid distinctum, et hoc modo est uirtutis instrumentum. Sed si spiritus sumatur ut defluit de corde ad membra generationis sic solum est instrumentum, quia est instrumentum corporis celestis cuilibet mixto formam prebentis, ut declaratum fuit supra. Ad rationes. Ad primam: si spiritus defert ideo etc., uerum est si eam deferret quia ei uirtus preberet suam formam; modo hoc est falsum, ut uisum est. Ad secundam apparet solutio ex dictis, quia nullo illorum trium modorum illam defert. Tertio est dubitatio de hoc quod dicit Auicenna, spiritus aut instrumentum, quoniam separare uidetur spiritum ab instrumento, quod falsum est, cum spiritus sit instrumentum uirtutis. Dicendum quod in nobis duplex est instrumentum, unum quod optinet locum forme magis, sicut spiritus, aliud quod optinet magis locum materie sicut uillus et membrum. Modo, quando Auicenna dixit instrumeentum pr hoc intellexit instrumentum quod est membrum aut uillus. Circa secundam partem est intelligendum quod siccitas seruit retentiue propter constrictionem scilicet retinendam, quoniam retentio indiget fixione et quiete, et talis fit a siccitate. Item seruit illi propter constrictionem et motum constrictiuum quoniam omnis motus fixione indiget. Deinde cum dicit: digestio in parte ista Auicenna ostendit quomodo humiditas deseruit digestiue uirtuti. Sed notandum quod causa eius quod dicit Auicenna est duplex: una est quia secundum Aristotelem quarto Methaurorum digestio est perfectio passiua a calido naturali; modo inter omnia humidum est maxime passiuum; est enim terminabile termino alieno sicut siccum termino proprio; ideo etc. Alia est quia digestio fit per inspissationem et decoctionem; modo decoctio humido debetur et non sicco. Unde aduertendum quod littera potest dupliciter exponi: uno modo quod digestiua plus eget humiditate quam siccitate, et sine dubio hoc est uerum quoniam humidum quod digeritur terminari habet sicco; alio modo quod digestiua plus eget humiditate quam alie uirtutes; etiam hoc est uerum; nam alie uirtutes etiam aliqualiter humiditate egent, attamen quia ille uirtutes plus egent siccitate quam humiditate et digestiua plus humiditate quam siccitate, ideo Auicenna de illis dixit absolute egere siccitate et de digestiua dixit quod eget humiditate Deinde cum dicit: post hec In parte precedenti Auicenna declarauit quomodo qualitates absolute seruiunt predictis uirtutibus; modo ostendit quomodo illis seruiunt, eas adinuicem comparando, et primo facit hoc, secundo ex dictis infert quoddam correlarium. Secunda ibi: et ex dictis quidem collectum est. Prima in quattuor quia primo ostendit quomodo seruiunt uirtuti retentiue, secundo quomodo attractiue, tertio quomodo expulsiue, quarto quomodo digestiue. Secunda ibi: attractiua. Tertia ibi: expulsiua. Quarta ibi: que autem. Prima in duas quia primo hoc proponit, secundo declarat. Secunda ibi: eo quod tempus. Et hec in duas quia primo illud declarat ratione, secundo ex signo. Secunda ibi: et quia. Circa primam partem est dubitatio: Auicenna ponit quod uirtus retentiua habet tempus in quo quiescit. Sed contra, quoniam operatio uirtutis est motus uirtutis ad id quod efficitur. Item, ponit Auicenna quod tempus quo indiget retentiua ad mouendum est breue; sed tempus in quo quiescit est longum. Sed contra: nam in motu eget caliditate, ergo in tempore in quo quiescit egebit contrario; tal autem est frigidum, et sic pluri tempore egebit frigido quam calido, unde frigidum ingredietur opus nature sicut et calidum, ymmo etiam magis quam calidum. Dicendum quod uirtus retentiua maiori eget siccitate quam caliditate. Quod declaratur, quia illa uirtus eget maiori siccitate quam caliditate que eget maiori quiete intensiue et etiam extensiue quia pluri tempore; sed retentiua est huiusmodi; ergo etc. Maior apparet quoniam quies per siccitatem fit. Minor declaratur: primo eget maiori quiete intensiue quoniam retentio ad digestionem ordinatur; in digestione autem oportet esse adherentia eius quod digeritur cum digerente, et illa est cum magna quiete. Etiam eget maiori quiete extensiue quia pluri tempore; nam tempore quo mouet uillos illa eget quoniam motus semper eget aliquo fixo et quiescente. Etiam in tempore quod est post motum uillorum quiescit, ut notum est. Sed propter auctoritatem Ysaac moti sunt aliqui ad dicendum quod duplex est motus: unus qui omnino quiete priuatus est, alius qui solum quiete aliqua priuatus est. Modo dicunt quod motus retentionis est motus priuatus quiete aliqua quia quiete uillorum; necesario enim oportet ipsos moueri saltem in retentionis principio; non tamen talis motus est cum quiete uirtutis primo; uirtus enim continue agit et mouetur circa suum obiectum. Sed hoc non est uerum; nam uirtus retentiua postquam mouit sul uillos et figurauit figura debita amplius non mouet, sed cum quiete est. Et ideo dico ad auctoritatem illam quod omnis. operatio motu indiget, attamen ipsa aliquando per motum prficitur, aliquando per quietem, et illud nullum est inconueniens. Ad aliam dicendum quod quies que fit in retentione non fit a frigido, sed a sicco; nam quiescere est immobiliter permanere sicut non quiescere est mobiliter permanere; modo permanere immobiliter uel mobiliter dispositiones sunt passiui; si igitur in retentione fiat quies non fit illa a frigido, siue a calidi priuatione quoniam calidum ibi est, sed magis fit a passiuo, puta sicco, cum quiescere sit dispositio passiui quod est siccum, sicut fluere est dispositio passiui quod est humidum. Quod dicitur in secunda parte notum est. Postquam Auicenna executus est seruitium qualitatum actiuarem comparando eas ad passiuas deseruientium uirtuti retentiue, in parte ista exequitur seruitium qualitatum actiuarum comparando eas ad passiuas deseruientium uirtuti attractiue, et primo facit hoc, secundo declarat quoddam quod dixerat, scilicet quod uirtus attractiua adiuuatur a caliditate. Secunda ibi: et attractio quidem. In prima parte Auicenna intendit talem rationem: illa uirtus plus eget caliditate quam siccitate que adiuuatur magis a caliditate quam a siccitate; sed attractiua est huiusmodi; ergo etc., et hec ratio probat quod intensiue plus eget caliditate quam siccitate. Postea probat quod ipsa plus extensiue caliditate eget quam siccitate, et intendit talem rationem: illa uirtus plus eget caliditate quam siccitate que eget pluri tempore caliditate quam siccitate; sed attractio est huiusmodi quoniam uirtus illa pluri tempore eget caliditate quam siccitate que pluri tempore eget motu quam quiete; sed attractiua est huiusmodi; ideo etc. Circa primam partem est dubitatio. Auicenna ponit quod attractiua aliquo tempore eget quiete et retentione. Sed contra; nam uirtus attractiua et retentiua sunt uirtutes opposite; ergo et earum actus; si sic ideo erunt impermixte; non igitur umquam uirtus attractiua egebit retentione, cum illa sit actus retentiue uirtutis. Preterea uidetur quod attractiua tanta egeat siccitate sicut caliditate, quoniam in attractione semper est necessaria retentio, sicut uidemus cum aliquid attrahat semper oportet illud retinere; sed retentio fit per fixionem et fixum per siccitatem; ideo etc. In contrarium utriusque est Auicenna. Iuxta quod est intelligendum quod in attractione est duo considerare: unum quod est formaliter ipsa attractio, et talis est motus localis alicuius ad se, aliud est id sine quo attractio fieri non potest, sicut adherentia eius quod attrahitur ei quod attrahit; nam sine tali adherentia et retentione numquam posset fieri actus retentionis, sicut uidemus quod cum aliquis uut lignum attrahere oportet illud cum fune uel cum aliquo alio retinere, aliter enim non posset illud ad se attrahere. Sed differt retentio nutrimenti que fit per uirtutem attractiuam ab ea que fit a retentiua in pluribus: primo quia retentio nutrimenti ab attractiua semper est coniuncta motui locali, sed retentio a retentiua semper est coniuncta motui alterationis, quia digestionis; secundo quia retentio ab attractiua fit propter motum localem, sed retentio a rententiua fit propter motum alterationis, tertio quia retentio ab attractiua fit per instrumentum per quod operatur attractiua, scilicet per uillum longitudinalem; sed retentio a retentiua fit per instrumentum per quod operatur retentiua, scilicet per uillum transuersalem, Etiam est aduertendum quod si attractio sit motus localis alicuius ad se formaliter, tamen inter illum motum sunt plures quietes intermedie cum ibi sint plures motus nutrimenti sicut apparet cum stomacus cibum attrahit: attamen satis plus est tempus motus quam sit tempus quietis organi, sicut etiam uidemus quod in exterioribus, cum quis lignum attrahit, si illud per plures tractus attrahat, adhuc tempus quietis intermedie est multo minus quam tempus motus. Et causa huius est quoniam motus de intentione uirtutis attractiue est et ideo pluri tempore organum mouet; sed quies de eius intentione non est, sed solum fit ex necessitate materie, quia propter eius distantiam, et ideo uillum facit quiescere breui tempore. Ad rationes. Ad primam apparet solutio ex dictis Ad secundam dicendum quod si ibi sit retentio, tamen illa est semper motui locali coniuncta, unde pluri est egens caliditate quam siccitate. Secundo est dubitatio: quando est quod uirtus attractiua eget uehementi motu per hoc quod dicit Auicenna plerumque? Possumus respondere tripliciter: uno modo quod illo eget quando attrahibile est ex toto dissimile attrahenti, sicut apparet in attractione communi que est attractio stomaci; sed in attractione propria que est aliorum membrorum attractio, quia attrahibile simile est iam aliqualiter attrahenti, non indiget attrahens uehementi motu, ymmo etiam quia nutrimentum aliquid de forma membri recepit per alterationem, unde ad membra mouetur ut perfecte illam accipiat. Alio modo quod eget uehementi motu quando attrahibile indispositum est ut attrahatur, sicut uidemus quod aliquid est facile transglucibile et aliquid difficile transglucibile. Tertio modo possumus dicere quod eget forti motu quando attractiua recipientis non adiuuatur ab expulsiua mandantis. Circa tertiam partem est intelligendum quod triplex iste motus reperitur in attractione nutrimenti a membris; nam in membris est forma specifica per quam nutrimentum attrahunt; etiam attrahunt per uacuum ut cum nutrimentum eis consumptum est ne uacuum sit attrahitur illuc aliud nutrimentum, consequentia ad eius ad quod euacuatur, ut ponit Galienus tertio De uirtutibus naturalibus circa finem; etiam attrahunt per calidum, sed attractio a calido reducitur ad attractionem a uacuo. Sed est hic dubitatio utrum attractio fiat a uacuo. Et uidetur quod non quia ab eo quod est non ens non fit attractio; sed uacuum est non ens secundum Aristotelem quarto Phisicorum; ideo etc. In contrarium est Auicenna. Dicendum quod attractionem fieri a uacuo potest intelligi dupliciter: uno modo actiue, et sic attractio non fit a uacuo quia attractio actiue non fit ab eo quod nullius est uirtutis; modo uacuum nullius est uirtutis quia est non ens; ideo etc. Alio modo finaliter, et hoc dupliciter, aut per se aut per accidens; modo attractio finaliter non fit finaliter a uacuo per se quia uacuum est quoddam quod est impossibile; modo natura et nullum mouens intendit per se quod est impossibile esse; ideo etc. Dico tamen quod attractio finaliter fit a uacuo per accidens, quia ne uacuum sit. Et causa est quoniam uacuum est impossibile esse; modo natura semper refugit quod impossibile est esse; ideo etc. Sed tunc est dubitatio sicut prius, scilicet quid sit illud quod est actiue principium attractionis que fit ne sit uacuum, ut cum aqua mouetur sursum in instrumento aliquo propter actrationem aeris factam. Etiam est dubitatio utrum talis motus aque sursum factus ne sit uacuum sit motus attractionis uel impulsionis. Iuxta quod est intelligendum quod res omnis inferius existens habet esse proprium coniunctum primo mouenti per quod in esse conseruatur. Et causa huius est quoniam. cum corpus ceeste det esse istis inferioribus, fuit etiam necessarium ut illa etiam conseruaret; conseruantur autem inferiora ab illo quia sunt illi per medium coniuncta; modo si esset uacuum inter rem et primum mouens, tunc res illa in esse non conseruaretur quia non esset illi coniuncta et ab eo influxum recipiens; influit enim corpus celeste istis inferioribus alterando medium per motum et lumen, modo si uacuum esset corpus alterari non posset; igitur aqua appetens conseruari, in instanti cum aer per instrumentum attrahitur, ne uacuum intercidat inter ipsam et aerem, quia amplius non conseruaretur mouetur ex sua natura propria sursum ut aeri coniungatur, et hoc fit a sua natura propria ut aeri coniungatur Non quod attractio illa fiat a corpore celesti sicut aliqui bestiales ymaginantur, non enim est attrahens, sed attractio illa fit quoniam aqua appetit se conseruari; et motus iste aque sursum qui fit ne sit uacuum magis dicitur motus impulsionis quam attractionis, quoniam impulsio est motus alicuius ad aliud; modo est ibi motus aque ad aliud, scilicet aerem, ut illi coniungatur gratia seipsam conseruandi; ideo etc. Potest tamen dici motus attractionis ratione primi attrahentis aerem, ad cuius attractionem ne sit uacuum aqua attrahitur. Ad rationem apparet solutio ex dictis; non enim attractio fit a uacuo quod uacuum sit sed ne ipsum sit. Ulterius est intelligendum quod Auicenna dicit quod attractio a calido apud certificantes reducitur ad eam que a uacuo. Sed sine dubio hoc est falsum, ymmo alia est attractio utriusque secundum eos, quod declaratur sic: nam quantum aliquid dat alicui de forma dat illi de motu illius forme; cum igitur calidum rei det formam similem eius cuius calidum est instrumentum, scilicet formam leuitatis, ignis dabit etiam illi motum talis forme, scilicet motum sursum, unde quando ignis papiri est in lampade, talis ignis dat formam oleo, scilicet leuitatis, per quam oleum sursum mouetur conuertendo aliquam partem ipsius in uaporem, et iste etiam motus est magis impulsio quam attractio eo quod uapor olei ad aliud impellitur et mouetur sicut ad papirum in quo est ignis; et non est dicere quod ignis attrahat uaporem, ymmo uapor ille propter formam leuitatis quam habet illuc mouetur. Et est simile sicut uidemus cum uapor aliquis ab aqua eleuatur a sole non est dicendum quod sol illum attrahat, ymmo talis uapor per formam leuitatis quam habet mouetur sursum. Uerum est tamen quod possemus aliqualiter saluare Auicennam, scilicet quod attractio a calido reducatur ad attractionem a uacuo, quoniam cum ignis consumpsit totum humidum quod est in foris papiri, ne sit uacuum attrahitur sursum humiditas alia oleagina; sed quod illuc uapor attrahatur, illud est magis uirtute calidi quam uacui. Possumus etiam dicere quod attractio a uacuo proprius sit impulsio quam attractio, cum ibi prius attractum moueatur quam attrahens motu impulso uersus id quod attrahit, sicut uidenmus in motu ferri ad magnetem. In motu autem attractionis semper attrahens prius mouetur quam attractum. Deinde cum dicit: expulsiua in parte ista ostendit seruitium qualitatum eas comparando adinuicem respectu expulsiue uirtutis. Iuxta quam est intelligendum quod expulsiua minori indiger siccitate quam retentiua quoniam retentiua toto tempore illa eget ad bene figurandum suum organum et retinendum figuram compressionis sui organi, et etiam propter obiectum; sed expulsiua solum eget siccitate in principio ut organum inspisset, neque illa eget ratione obiecti. Etiam eget minori siccitate quam attractiua quoniam attractiua in suo motu habet quasdam quietes medias que siccitate egent, et si expulsiua quandoque in suo motu illas habeat, ille non sunt de intentione expulsiue cum intendat suum obiectum solum expellere et ab eo separare; sunt tamen de intentione attractiue mediate cum ipsa attrahar nutrimentum non ut expellatur sed ut retineatur; et forsan Iohannitius et Alyabas hoc aduertentes dixerunt quod expulsio fit per frigidum et humidum. Deinde cum dicit: que autem in parte ista ostendit seruitium dictarum qualitatum eas comparando adinuicem respectu digestiue uirtutis, et primo facit hoc, secundo remouet quamdam dubitationem. Secunda ibi: neque potest. Circa primam partem est dubitatio utrum uirtus digestiua egeat maiori caliditate quam attractiua et expulsiua. Et uidetur quod non, ymmo e conuerso quia illa uirtus eget maiori caliditate que eget maiori motu; sed uirtus expulsiua et attractiua egent maiori motu quam digestiua; ideo etc. Maior nota est. Minor declaratur quia ille uirtutes egent motu locali, digestiua autem motu alterationis; modo motus localis maior est motu alterationis, ymmo maior omnibus motibus, cum sit omnium aliorum motuum causa. Item, quia uirtus attractiua et expulsiua egent duplici motu locali obiecti et instrumenti; uirtus autem digestiua solum eget motu locali obiecti. In contrarium est Auicenna. Ad hoc dicendum est quod uirtus digestiua eget maiori caliditate quam attractiua et expulsiua. Et ratio huius est quia illa uirtus eget maiori caliditate que eget maiori motu; sed digestiua est huiusmodi, ideo etc. Facit enim in nutrimento mutationem in substantia et in accidentibus; sed attractio et expulsio faciunt mutationem in nutrimento solum in uno accidente, quia in situ; ideo etc. Item, illa uirtus que eget duplici motu eget maiori caliditate ea que eget uno motu; sed digestio eget duplici motu scilicet locali et alterationis, sed expulsiua et attractiua solum uno, scilicet locali; ideo etc. Item, uirtus que eget unione nutrimenti ad membrum secundum substantiam et accidentia eget maiori caliditate ea uirtute que eget mouere nutrimentum ad membra solum secundum situm; sed digestiua est huiusmodi; ideo etc. Ad rationes. Ad primam: illa uirtus etc., concedatur. Ad minorem: falsum est quoniam digestio non solum eget motu alterationis sed motu locali. Ad secundam: uirtus expulsiua etc., dicendum quod adhuc motus digestiue maior est cum sit motus in substantiam. Secundo est dubitatio utrum uirtus digestiua egeat siccitate. Et uidetur quod sic auctoritate Galieni in sexto De accidenti et morbo. Ibi enim ponit quod, cum digestio habuerit temperatam siccitatem, melior fiet nutricatio. Item, digestio est reductio alicuius humidi a proprio calido ad formam mediam; sed reductio illa fit per siccum; ideo etc. Item, digestio fit inspissando et inspissatio fit per siccum, ideo etc. Item, uirtus que eget forti calore plus eget siccitate quam humiditate quoniam siccitas stat cum forti caliditate et non humiditas; sed digestio est huiusmodi; ideo etc. In contrarium est Auicenna et Galienus in sexto De accidenti et morbo. Ad hoc dicendum est quod digestiua eget humiditate multa, et causa huius est quia illa uirtus eget multa humiditate que eget humiditate a dominio; sed digestiua est huiusmodi; ideo etc. Maior est nota. Minor declaratur dupliciter, scilicet ex parte obiecti digestiue uirtutis et ex parte finis. Ex parte obiecti quia illo eget uirtus digestiua a dominio per quod digerendum facile digeritur; sed per humiditatem digerendum facile digeritur quia per ipsam fit facile ad minima diuisibile, etiam fit maxime passibile, et digeri est quedam pati. Etiam per ipsam aptum fit ut formas membrorum recipiat et in eorum foramina penetret. Ex parte finis sic, quia finis digestionis est nutricatio; modo nutricatio fit per mixtionem nutrientis cum nutrito; mixtio autem fit per humiditatem; nam humida sunt adinuicem bene miscibilia, in primo et secundo De generatione et corruptione. Sed aduertendum quod licet digestiua uirtus egeat multa humiditate, eget tamen aliquali siccitate, quod apparet et ex parte obiecti et ex parte finis; ex parte obiecti quoniam illud quod digeritur debet duci ad debitam et determinatam formam et mediam; hoc autem fit per siccum; et ex parte finis quoniam digestio fit per mixtionem nutrientis cum nutrito, que mixtio cum unione est; modo illud quod habet aliquam siccitatem est melius unibile alteri eo quod habet superfluam humiditatem. Ad rationes. Ad primam: Galienus dicit in sexto De accidenti et morbo. Ad hoc apparet solutio ex dictis quoniam digestio eget aliquali siccitate, ut uisum est. Ad secundam: digestio est reductio etc., uerum est et ideo dictum est quod ipsa eget siccitate aliquali. Ad tertiam apparet solutio ex dictis. Ad quartam: illa uirtus que eget forti caliditate etc, concedatur. Ad minorem dicendum quod si uirtus digestiua eget forti caliditate non eget illa ex parte obiecti digestibilis sed ex parte membri digerentis et adhuc membrum digerens non eget caliditate acuta, sed multa in quanto eo quod illud quod digeritur transmutare debet ad determinatam formam. Tertio est dubitatio que uirtus eget maiori caliditate, an digestiua an nutritiua. Et uidetur quod nutritiua quia quanto transmutatio est fortior tanto fortiori indiget transmutante, puta calido; sed nutritiua est huiusmodi, ideo etc. Maior nota est: Minor declaratur quoniam nutricatio propinquior est termino motus alterationis nutrimenti; quanto enim motus est propinquior termino, tanto est fortior sic cum lapis mouetur deorsum fortior est eius motus uersus terminum. In contrarium arguitur quia quanto illud quod transmutari debet ad aliquam formam est magis ab illa remotum tanto eget maiori transmutante, sed nutrimentum ut obiectum est digestiue uirtutis est magis remotum a forma membri quam ut est obiectum nutritiue, ut notum est; ideo etc. Ad hoc dicendum est quod uirtus digestiua maiori eget caliditate quam uirtus nutritiua quecumque sit, siue stomaci siue aliorum membrorum, et sufficiat ratio que adducta est que est demonstratio in proposito Ad rationes in contrarium. Cum dicitur: quanto transmutatio est fortior etc, concedatur. Ad minorem: falsum est. Tu probas quia est propinquior termino. Dicendum quod illud est uerum de motu uno continuo; modo digestio et nutricatio non sunt unus motus continuus, unde tota preparatio que est in nutrimento ad formam membri pro maiori parte facta est a digestiua uirtute. Alio modo possumus respondere quod tranmutatio aliqua est fortior dupliciter: uno modo quia perfectior, alio modo quia intensior. Modo nutricatio est fortior transmutatione digestiue quia perfectior, non autem quia intensior. Hoc est quod dicit. Supra Auicenna dixit quod digestio eget multa humiditate. Modo diceret aliquis: si ita esset, unc pueri deberent res duras digerere. Hoc autem est falsum. Unde Auicenna primo hanc dubitationem mouet, postea eam remouet Sed hic est dubitatio in quibus sit fortior digestio an in pueris an in iuuenibus. Et uidetur quo in iuuenibus quia ex hoc actus digestionis fortior est quia magis immutat quod difficilius est immutabile; sed actus digestionis iuuenum est huiusmodi, quoniam possunt res siccas digerere, non autem pueri, ut ponit Auicenna in littera; ideo etc. Item, fortitudo digestionis sumitur ex fortitudine instrumenti sui, puta calidum cum quo operatur; sed calidum fortior est in iuuenibus quia acutius, ut ponit Galienus in commento illius Afforismi: qui crescunt etc. Hoc etiam arguitur auctoritate Galieni in sexto De accidenti et morbo. Ibi enim ponit quod in cibariis humidis pueri et iuuenes sunt pares, in siccis autem sunt dispares quoniam sicca iuuenes melius immutant, pueri autem minus. In contrarium arguitur, quia in illis est fortior digestio qui plura digerunt; sed pueri sunt huiusmodi; cotidie enim comedunt et digerunt, iuuenes autem non. Item, fortitudo digestionis sumitur ex fortitudine instrumenti sui, sed instrumentum, scilicet humiditas, cum quo operatur digestio est fortior in pueris quam in iuuenibus; ideo etc. Item, pueri nutriuntur et augentur, iuuenes autem solum nutriuntur, hoc autem non esset nisi digestio esset maior in pueris quam in iuuenibus, cum finis digestionis sit. augmentum et nutricatio. Item Galienus in libro De causis pulsuum et in sexto De regimine sanitatis ponit quod actus naturales fortiores sunt in pueris, animales uero in iuuenibus. Ad hoc respondent aliqui primo sic quod digestio potest considerari dupliciter: uno modo quantum ad actum digestionis ut digestio est, et sic dicunt quod digestio est fortior in iuuenibus quia in eis calidum est fortius; alio modo quantum ad digestionis proprietatem que est in membrum conuersio, et hec est fortior in pueris quam in iuuenibus, cum in eis sit maior humiditas et calidum sit sub maiori temperie. Secumdo respondent aliqui sic quod digestio potest considerari dupliciter: uno modo in comparatione ad uirtutem digestiuam, et sic fortior est in pueris propter ipsos habere plurimum humidum et calidum quo eget uirtus digestiua, alio modo in comparatione ad obiectum et tunc in comparatione ad cibaria sicca fortior est in iuuenibus, cum sit illis magis homogenea, sed in comparatione ad cibaria humida fortior est in pueris cum talia sint illis homogenea. Dico tamen aliter ad questionem sic. Iuxta quod intelligendum est quod digestio nichil aliud est quam eliquatio nutrientis per quam nutriens aptum est ut reddatur membris. Etiam intelligendum quod si digestio sit eliquatio nutrientis, est tamen illa eliquatio cum assimilatione quadam ad id quod digeritur; aliter enim nutriens non posset formam membrorum recipere, unde in digestione est tria considerare, scilicet actum digestionis que est eliquatio nutrientis et formam digestionis que est assimilatio nutrientis eliquati et finem digestionis que est nutricatio; modo digestio considerata quantum ad suum actum, sic fortior est in iuuenibus quam in pueris quoniam eliquatio siccorum et humidorum melius fit a forti calido; tale autem est in iuuenibus et non in pueris; ideo etc. Et hoc modo dicebat Galienus in sexto De accidenti et morbo quod iuuenes melius immutant cibaria sicca quam pueri. Sed si digestio consideretur quantum ad eius formam que est assimilatio, sic dico quod quantum ad hoc pueri et iuuenes non sunt adinuicem comparabiles secundum magis et minus; nam illa non sunt adinuicem comparabilia secundum magis et minus que adinuicem nullam habent conuenientiam; sed pueri et iuuenes quantum ad hoc sunt huiusmodi; nam complexio etatiua per quam pueri nutrimentum sibi assimilant differens est specie ab ea per quam iuuenes sibi assimilant nutrimentum; ideo etc. Nam puer ipse nutrimentum sibi assimilat secundum quod conuenit suo corpori et eodem modo iuuenis ita quod non sunt quantum ad hoc comparabiles. Sed si digestio consideretur quantum ad sui finem qui est nutricatio, sic fortior est in pueris quam in iuuenibus, non quia uirtus digestiua sit minus fortis in iuuenibus quam in pueris, ymmo in eis est fortior; nondum enim aduenit tempus in quo debilitari debeat, sed perfici; sed est minus fortis in iuuenibus quam in pueris ex parte membri recipientis nutrimentum; nam nutricatio fit per admixtionem nutrientis cum nutrito; modo nutrimentum quod humidum est melius admiscetur ei quod humidum est quam ei quod siccum; membra autem in pueris humida sunt, in iuuenibus autem sicca; ideo etc. Etiam hoc contingit ex parte finis quoniam non tantum de nutricatione egent iuuenes sicut et pueri, cum ipsi ad quantitatem perfectam peruenerint. Per hoc possumus soluere ad id quod obiciebatur in contrarium. Cum dicitur auctoritate Galieni in sexto De accidente et morbo, iam apparet solutio ex dictis. Ad aliam: ex hoc actus etc, dicendum quod uerum est quod est fortior ratione eliquationis, et hoc modo concessum est quod digestio est fortior in iuuenibus. Ad aliam: fortitudo digestionis etc,. concedatur fortitudo que est per eliquationem, et talis est in iuuenibus propter forte calidum. Ad rationes in contrarium: ad primam: illi fortius etc, concedatur. Ad minorem: falsum est, primo quia iuuenes plus in uice duplici de cibo accipiunt quam pueri tota die; secundo quia cibaria que accipiunt humida sunt. Tertio quia ipsi si accipiunt plura cibaria, plures tamen indigestiones patiuntur. Ad secundam: fortitudo digestionis etc., concedatur. Ad minorem dicendum quod si digestio indiget humiditate illa eget ratione obiecti non ratione eius quod digerit, ymmo ratione illius eget multa caliditate cum siccitate aliqualiter terminante, unde uidemus quod habentes stomacum densum melius digerunt quecumque cibaria hiis qui habent ipsum rarum et molle. Ad secundam dicendum quod arguit de digestione ratione finis. Et sic etiam arguit auctoritas Galieni in sexto De regimine sanitatis et in De causis pulsuum, et hoc modo concessum est digestionem esse fortiorem in pueris. Ulterius est intelligendum quod cibus ad corpus debet habere triplicem homogeneitatem: unam in complexione; et causa est: nam cibus in fine corpori est similis per complexionem membrorum, ut dicatur sic: quanto passum habet complexionem similem complexioni agentis tanto facilius fit ei simile quoniam in habentibus simbolum facilius est transitus secundum Aristotelem in secundo De generatione et corruptione; modo cibus respectu corporis est sicut passum respectu agentis; ideo etc. Aliam homogeneitatem debet habere cibus ad corpus in substantia, id est in materia, quia cibus a materia, ut ponit Auicenna infra, capitulo de eo quod comeditur et bibitur, fen secunda, et causa huius est quia cibus a tota sui forma transmutatur ad formam membri; modo ea que communicant in materia sunt facile transmutabilia; ideo etc. Aliam homogeneitatem ad ipsum debet habere in proprietate substantie, hoc est in forma specifica, et causa est quoniam cibus corpori fit similis; modo que sunt contraria in toto genere unum in alium conuerti non potest et ei assimilari; ido etc. Modo Auicenna ostendit in littera dura cibaria non esse homogenea pueris, primo quantum ad complexionem per hoc quod dicit: quod enim durum existit complexioni etc.; secundo quantum ad materiam per hoc quod dicit: uirtutes igitur digestiue; tertio quantum ad formam specificam per hoc quod dicit: neque ipsum etc. Deinde cum dicit: et ex hoc in parte ista Auicenna ex dictis quoddam infert correlarium. Circa quam est intelligendum quod iste uirtutes indigent inequaliter istis qualitatibus quantum ad usum et quantum ad auxilium: quantum ad usum quoniam cum uirtus digestiua membri operari debet, utitur complexione membri ut in ea dominatur siccum, et sic de aliis. Utuntur etiam eis inequaliter quantum ad auxilium, quoniam cum in membro debilitata est uirtus digestiua ei auxiliamur per calida, et cum debilitata est retentiua ei auxiliamur per sicca, et sic in aliis. Postquam Auicenna executus est de uirtutibus naturalibus in parte ista exequitur de uirtute uitali que quodammodo potest dici animalis, et primo ipsam notificat quantum ad sui diffinitionem, in secunda parte ipsam exequitur. Secunda ibi: nos autem hanc. Circa primam partem est primo intelligendum quod Auicenna signanter dixit uolunt intelligi, quoniam medici posuerunt uirtutem uitalem distinctam a naturali uirtute et animali moti hac ratione quoniam in corpore animalium et maxime perfectorum reperire erat quamdam operationem, scilicet motum pulsus, cuius principium non erat uirtus naturalis quia talis est principium preparationis nutrimenti, nec animalis quia talis est principium sensus et motus; sed posuerunt huius operationis principium esse uirtutem uitalem. Sed philosophi naturales non ponunt uitalem distinctam a naturali, unde Aristoteles. de ipsa nusquam mentionem facit, et causa est quoniam Aristoteles posuit motum pulsus non fieri ab aliqua uirtute, sed ex necessitate materie. Secundo est intelligendum quod Auicenna uocat uirtutem uitalem, animalem et hoc ideo quoniam uirtus uitalis membra preparat ad recipiendum animalem uirtutem, scilicet sensibilem et motiuam, et quia ubicumque est preparatio immediata materie ad formam, ibi etiam est forma, ideo in quibuscumque reperitur uirtus uitalis ut in animalibus, in illis etiam reperitur uirtus animalis, in quibus autem uitalis non reperitur, ut in plantis, in illis non reperitur uirtus animalis. Sed aduertendum quod duplex est uirtus animalis: una per quam animal differt a non animali et hec est uirtus sensibilis et motiua secundum Aristoteles. in primo De anima, alia est que preparans est ad uirtutem animalem, et hoc modo uirtus uitalis est uirtus animalis. Sed hic est dubitatio: Auicenna dicit quod uirtus uitalis est recepta in omnibus membris, ideo queritur utrum hoc sit uerum: Et uidetur quod non quia illa uirtus non est recepta in membris omnibus cuius operatio non est recepta in omnibus membris; sed operatio uirtutis uitalis non est in membris omnibus; ideo etc. Maior apparet quia operatio a uirtute non absoluitur. Minor declaratur; nam eius operatio est motus pulsus, talis autem solum est in corde et artariis. Item, si uirtus ista esset recepta in membris aut esset in eis recepta secundum totum aut secundum partem; non secundum totum quia tunc ex ipsa non remaneret aliquid in corde; non secundum partem quia tunc talis uirtus esset diuisibilis, quod falsum est. Item, si uirtus ista esset recepta im membris tunc sine ipsa possent esse membra eo quod recipiens potest esse sine recepto; sed hoc est falsum; ergo etc. In contrarium est Auicenna. Iuxta quod intelligendum est quod uirtutem uitalem esse receptam in membris potest dupliciter intelligi. Uno modo quantum ad omnem effectum ipsius et ut sic non est in omnibus membris; nam effectus ille est motus pulsus et tamen ille in omnibus membris non reperitur. Etiam effectus ipsius est preparare spiritum ut recipiat sensum et motum et iste effectus solum est in cerebro et in membris que sentiunt. Etiam effectus ipsius sunt motiones ire et timoris et talis solum est in corde. Alio modo possumus intelligere uirtutem uitalem esse receptam in omnibus membris quantum ad effectum ipsius qui est dare uitam, et hoc modo recepta est in omnibus membris transmittendo eis spiritum a corde quo transmisso conseruantur in esse, ut arguatur sic: illa uirtus est recepta in omnibus membris sine qua membra non possunt in esse conseruari; sed uirtus uitalis ut sic est huiusmodi; ergo etc. Maior nota est. Minor declaratur; nam membra in esse animato conseruantur prout sunt cordi coniuncta in qua anima recipitur sicut in subiecto primo; modo membra cordi coniunguntur per transmissionem spiritus que fit a corde ad membra. Sed modo est dubitatio de modo receptionis istius uirtutis in membris quomodo in membris recipiatur. Et dicendum quod non est intelligendum ipsam de nouo recipi in membris quoniam a principio generationis communicata fuit eis a corde, unde innata est dicta, sed dicitur in membris recipi quoniam ipsa in membris conseruatur per continuum fluxum spirituum a corde ad membra, unde si clauderetur uia inter cor et membrum membrum illud in esse non conseruaretur. Ad rationes. Ad primam: illa uirtus etc. uerum est quantum ad operationem illam; ad minorem: sed operatio istius uirtutis non recipitur in omnibus membris, uerum est operatio que est motus pulsus, et ideo quantum illam bene posuimus uirtutem uitalem non recipi in omnibus membris. Ad secundam dicendum quod ipsa secundum totum essentialiter et non quantitate recipitur in membris, ita tamen quod in corde principaliter est recepta, in membris autem aliis participatiue. Ad tertiam: tunc sine ipsa etc. falsum est. Tu probas quia recipiens potest esse sine recepto. Dicendum quod duplex est receptio alicuius in aliquo, una que facit ad esse intrinsecum illius, et tale a recipiente non separatur illo manente; alia est que non facit ad esse intrinsecum et tale bene potest ab illo separari. Modo uirtus uitalis primo modo est in membris recepta. Ulterius est intelligendum quod uirtus uitalis preparat membra ad recipiendum operationes uite, et exponunt aliqui per operationes uite operationes anime nutritiue; sed hoc non est uerum quia si uirtus uitalis ad illas operationes prepararet tunc un quibus recipitur uirtus nutritiua in illis reperiretur uirtus uitalis quia ubicumque est preparatio immediata materie ad formam ibi etiam est forma. Modo hoc est falsum quoniam in plantis reperitur uirtus nutritiua et tamen in eis non est uirtus uitalis. Alio modo exponunt aliqui et per id est operationes uite et hec etiam expositio non est uera quoniam sensus et motus non sunt operationes uite simpliciter, sed sunt operationes bone uite. Et ideo aliter credo esse exponendum, et sic: uirtus uitalis dupliciter preparat ad recipiendum uirtutem sensus et motus: uno modo quia facit membra uiuentia in quibus non potest recipi sensus et motus nisi prius uiuant; secundo quia ipsa spiritum generat qui aptus est ad recipiendum uirtutem sensibilem et motiuam. Preparat etiam ad operationes uite, id est nutrimenti in membris animalis prebendo eis spiritum quo in esse formaliter conseruantur, unde spiritus formaliter preparat ad uirtutem nutritiuam, uirtus autem nutritiua ad ipsum preparat materialiter generando illud ex quo spiritus generatur materialiter. Uel possumus exponere: preparat ad operationem uite, id est ad operationem per quam maxime consistit animalis uita, et talis est motus pulsus. Postea est intelligendum: aliqui exponunt quod Auicenna usque ad illam partem quibus etiam admiscent, mentionem fecerat de uirtute uitali ut est operans et actiua, ab illa parte infra mentionem facit de uirtute uitali operata et passiua quoniam ira et timor operationes sunt uirtutis concupiscibilis in corde existentis. Sed hoc est falsum quoniam etiam ira et timor operationes sunt uirtutis uitalis actiue. Iuxta quod est sciendum quod ira et timor possunt considerari dupliciter: uno modo quantum ad appetitum rei propter quam fiunt. Nam ira est appetitus uindicte propter paruipensionem et timot esr appetitus ad fugam propter rem nocentem, et hoc modo ira et timor operationes sunt uirtutia animalis sensibilis et hoc ideo quia talis appetitus fit per apprehensionem rei factam per sensuma. Alio modo quantum ad motum caloris et spiritus qui in ipsis fit et hoc modo sunt operationes uirtutis uitalis licet motus ille per appetitum diuersificetur quoniam motus caloris per dilatationem et constrictionem operatio est uitalis uirtutis et ideo dixit Auicenna signanter ire et timoris motiones et non dixit absolute iram et timorem. Et ex his que hic dicuntur potest solui illa questio que mouetur in fine huius capituli, utrum scilicet uirtus uitalis sit una uel plures. Et dicendum quod una est considerata ratione operationis unius que ab ipsa immediate procedit que est motus pulsus, sed plures est considerata ratione. finium quibus deseruit per illam operationem, attamen essentialiter debet dici una cum eius immediata operatio essentialiter sit una. Secunda in duas quia Auicenna primo exequitur, secundo excusat se a solutione quarumdam difficultatum de uirtute uitali. Secunda ibi: huius autem uirtutis. Prima in duas quia primo notificat operationes uirtutis uitalis quantum ad oppinionem medicorum, secundo quantum ad oppinionem philosophorum. Secunda ibi: et ipsa quidem est prima uirtus. Prima in duas quia primo premittit quoddam principium necessarium ad propositum, secundo propositum exequitur. Secunda ibi: uirtutes quidem. Prima in duas quia primo premittit illud principium, secundo ipsum dearticulat. Secunda ibi: et hic quidem spiritus. Circa primam partem est intelligendum quod ex dictis Auicenne debemus accipere quod membrorum et spirituum est una materia communis, nam cum ex eis unum constituatur secundum Galienum XI De ingenio sanitatis oportet ipsorum unam esse materiam communem, scilicet humores; attamen quia in constitutione spiritus optinet locum forme et membrum locum materie utrorumque fuit materia appropriata alia et alia; nam quid spissum est in humoribus est materia appropriata membrorum, sed quid uaporosum est in ipso est materia spiritus appropriata. Et causa huius est quoniam cum spiritus sit habens caliditatem magis in actu quam membra oportuit ipsum generari ex materia humorum que magis est actu calida; talis autem est substantia uaporosa humorum; ideo etc. Secundo est intelligendum quod Auicenna signanter dicit: secundum aliquam complexionum, quoniam membra non nutriuntur et generantur ex quolibet humore, sed ex humoribus habentibus debitam qualitatem et proportionem. Etiam ex quocumque uapore humorum non generatur spiritus, sed ex eo qui ab aere est recipiens in complexione temperamentum, unde ex fumo capnoso non habent spiritus generari. Tertio est intelligendum per hoc quod dicit: epar est principium prime generationis habemus quod uirtus nutritiua est prior uia generationis uitali quia ad ipsam preparat sicut uitalis ad animalem, sed uia perfectionis uitalis prior est quoniam spiritus cum habeat caliditatem maxime in actu oportuit ipsum habere generationem in membro quod est maxime calidum; modo cor inter omnia membra est maxime calidum ut notum est; ideo etc.Et ex hoc debemus accipere quod primum membrum subiectum existens uirtutis uitalis est cor ipsum. Sed circa hanc partem quia Auicenna solum mentionem facit de uirtute factiua spiritus et non de ea que est factiua caloris, est primo dubitatio utrum calor naturalis et spiritus differant. Et uidetur quod sic quia que sic se habent quod unum habet rationem substantie crosse et aliud rationem substantie subtilis, illa differunt; spiritus et calor naturalis sunt huiusmodi secundum Haly in Tegni; ideo etc. Item, illa differunt que per diuersas materias ad membra delegantur; sed calor naturalis et spiritus sunt huiusmodi; ideo etc. Maior nota est de se. Minor declaratur auctoritate Ysaac in libro Elementorum. Ibi enim ponit quod calor incedit per concauum arteriarum, spiritus uero per uiam mediam que est inter duas tunicas arteriarum. In contrarium est Galienus in quinto De simplici: ibi enim dicit quod nos appellamus spiritum illud quod Ypocrates appellauit calorem naturalem. Ad istam questionem respondetur primo quod calor naturalis et spiritus non differunt essentialiter, sed solum secundum magis et minus crossum in substantia. Secundo respondetur quod calor naturalis et spiritus non differunt essentialiter, sed ratione quia ex hoc dicitur spiritus quia dat uitam et ex hoc calor naturalis quia dat esse. Tertio respondetur quod calor naturalis et spiritus differunt essencialiter, sunt tamen idem loco et subiecto. Primum declarant ex duobus quia spiritus dat uitam sec calor naturalis dat esse; etiam quia calor naturalis inuenitur in plantis in quibus spiritus non reperitur. Secundum declarant quia si non essent idem loco et subiecto, tunc esset reperire quamdam parte corporis consimilem in qua esset calor naturalis in qua tamen non esset spiritus; hoc autem est impossibile. Dico tamen ad questionem quod calor naturalis et spiritus idem sunt essentialiter et ratione in nullo differentes; et causa huius est quia illa sunt eadem essentialiter per que membra agunt suas actiones tamquam per unum et idem; sed calor naturalis et spiritus sunt huiusmodi; ideo etc.Maior nota est. Minor declaratur; nam per calorem naturalem membra agunt suas operationes cum per illum conseruentur in esse et sic etiam per spiritum qui nichil aliud est quam calor naturalis. Item, si ista sunt idem loco et subiecto ut illi ponunt, sunt etiam idem essencialiter quia si sunt in uno et eodem loco et subiecto, unam habent complexionem et per consequens unum opus. Etiam quod dicunt calorem dare esse et spiritum date uitam nichil est dicere. Uterque enim dat uitam, dat etiam esse. Etiam dicere quod spiritus non sit in plantis, falsum est dicere. Nam Aristotelem.ponit in illis esse quemdam spiritum complantatum. Sed aduertendum quod licet sint idem essentialiter calor et spiritus alia tamen proprietate sunt accepta hec nomina; nam dicitur calor naturalis quia informat membra, sed dicitur spiritus quia est anime instrumentum, est enim uehiculum uirtutum anime. Ad rationes. Ad primam; que sic se habent etc. Concedatur. Ad minorem, falsum est: nam sunt unius et eiusdem substantie, unde Commentator ille falsum dixit. Ad aliam: illa differunt etc. Concedatur. Ad minorem, non est uerum. Et tu probas auctoritate Ysaac. Dico quod male dixit propter tria. Primo quia secundum Auicennam in littera, spiritus existens in artaria est causa dilatationis et constrictionis ipsius; modo hoc non contingeret nisi spiritus esset contentus in concauo arterie. Secundo quia est inuenire quamdam arteriam que solum habet unam tunicam, ut illa que est in pulmone. Quomodo igitur continebitur spiritus inter spatium medium quod est inter duas tunicas? Tertio, quia spiritum a corde recipiunt arterie; hoc autem non est nisi per concauum. Secundo est dubitatio utrum motus cordis et arteriarum sit causa generationis spiritus uel calidum cordis. Et uidetur quod motus auctoritate Haly in commento Tegni, de signis cordis calidi et sicci. Ibi enim ponit spiritum generari ex confricatione cordis et arteriarum. Item, illud est causa generationis spiritus quod est causa distributionis ipsius ad membra; sed motus cordis est huiusmodi, ut notum est; ideo etc. In contrarium arguitur; quod est causa motus cordis illius generationis causa non est motus cordis; spiritus autem et calidum cordis sunt huiusmodi secundum Aristotelem in De morte et uita circa finem. Item, nulla uirtus agit sine instrumento; uirtus ergo cordis non mouet cor nisi cum instrumento quod est spiritus; prius igitur habet generationem spiritus cordis quam motus ipsius. Respondent ad hoc aliqui quod duplex est generatio spiritus: una simplex, et hec fit a calido cordis, alia secundum quid et hec fit a motu ipsius. Non declarant aliter. Dico tamen primo quod spiritus principaliter generatur a calido cordis et ab eius uirtute: et quod a calido, ratio huius est duplex quoniam spiritus est habens calidum in actu; ergo oportet ipsum generationem habere a membro quod est maxime calidum, scilicet a corde; modo cor est maxime calidum per suum calorem et complexionem, non per sui motum; ideo etc. Alia ratio est quia generatio spiritus per alterationem est, modo inter omnia maximum alterans est calidum; ideo etc. Quod autem a uirtute apparet quia in generatione ipsius duplicem modum generationis consideramus, unum absolutum qui fit ut calidum quid est, alterum determinatum qui fit ut est naturale; sed absolutus fit a calido per alterationem, alter a uirtute per debitam forme introductionem; ideo etc. Dico tamen secundo quod spiritus in sui generatione adiuuatur a motu cordis, et hoc dupliciter, scilicet effectiue et completiue; effectiue quoniam motus calefacit, ut ponit Aristoteles. secundo Celi et mundi, completiue quoniam per motum cordis acquiritur temperamentum complexionis in uapore ex quo spiritus generatur propter illud quod accidit de attraxione aeris frigidi et expulsione capniosarum superfluitatum. Ad auctoritatem Haly dicendum quod si intellexit ut dictum est, bene dixit; si autem aliter male dixit. Ad rationem,: quod est causa distributionis etc, dicendum quod non est necessarium, uel si arguitur probat ut dictum est. Tertio est dubitatio utrum spiritus qui ex uapore generatur sic maneat unus numero in tota uita sicut membrum quod generatur ex substantia humorum spissa. Et uidetur quod sic quoniam sicut se habet humor ad membrum, sic uapor ad spiritum; sed quantumcumque humor immutetur adhuc membrum manet unum numero in tota uita; ideo etc. Item, uita formaliter consistit per spiritum; si igitur spiritus in nobis non maneret unus numero sequeretur quod uita in nobis a principio usque ad finem non maneret una numero; quod falsum est. In contrarium est Galienus sexto De ingenio ubi ponit quod spiritus fere secundum unamquamque cibationem renouatur. Ad hoc dicendum est quod spiritus in nobis non manet unus numero, membrum autem sic, quoniam cum membrum sit formaliter subiectum anime, spiritus autem sit illud quo membrum animatum conseruatur, si membrum non permaneret unum numero, nec uita nostra etiam permaneret una numero, quod est falsum; sed spiritus et humor non manerent unum numero quoniam causa materialis ipsorum permutatur numero in tota uita. Item, generatio membri coniuncta est; nam cum per nutrimentum generatur aliqua pars carnis generatur illa coniuncta toti carni et ideo sicut caro preexistens erat una numero sic et pars que generata est; sed generatio humorum et spirituum coniuncta non est, sed separata et ideo protanto non manent unum numero in tota uita; membrum autem sic. Ad rationes. Ad primam: sicut se habet humor ad membrum etc. dicendum quod in hiis est similitudo et dissimilitudo; similitudo quia sicut humor est materia materialis sic uapor est materia spiritualis; sed dissimilitudo est quia membrum ex humore generatum manet unum numero in tota uita; non autem spiritus qui ex uapore generatur. Ad secundam apparet solutio ex dictis quoniam licet spiritus sit uita tamen illud quod est anime coniunctum subiectum est etiam uite Tamen illud quod est anime et uirtutum subiectum ut sic est membrum et tale unum numero remanet ut uisum est. In precedenti parte Auicenna ostendit quod cor generatiuum est spiritus in quo uirtutes recipiuntur. Modo in hac parte ostendit quo ordine uirtutes recipiantur in spiritu. Circa quam primo est intelligendum quod uirtus uitalis primo recipitur in spiritu eo quod ipsa est effectiua spiritus per motum constrictionis et dilatationis ut apparuit supra. Sed aduertendum quod si uirtus uitalis aut alia uirtus in spiritu recipiatur in eo recipitur sicut in instrumento; nam uirtutes anime dant spiritui modum motus et mensuram complexionis, quibus adeptis in spiritu ipso perueniente ad membra agunt membra suas operationes. Secundo est intelligendum quod spiritus preparat membra ad recipiendum uirtutem animalem et etiam naturalem dupliciter: uno modo dando illis uitam; nam si in membris debeat recipi uirtus animalis et naturalis oportet prius illa uiuentia existere; secundo quia spiritus ipse est instrumentum animalis uirtutis cum ad cerebrum est perueniens et naturalis cum peruenit ad epar. Et ex his que hic dicuntur potest solui illa questio quomodo uirtus in spiritu recipitur e quomodo in membris et in quo illorum primo recipiatur. Nam uirtus in spiritu recipitur sicut in instrumento, non sicut in subiecto quia tunc spiritus esset animatus; hoc autem est falsum eo quod anima est actus corporis organici phisici uitam habentis. Sed in membro recipitur sicut in subiecto quoniam etiam in illo anima sicut in subiecto recipitur ita ergo quod anima recipitur in membro ut in subiecto absoluto quia in corde.Secundo recipitur in spiritu sicut in instrumento. Tertio recipitur in membris aliis sicut in subiecto coniuncto, quia cordi; nam alia membra animata non sunt nisi cordi sunt coniuncta ut declaratum fuit supra. Deinde cum dicit: uirtutes, postquam Auicenna premisit illud principium, scilicet quod uirtus uitalis preparat membra ad recipiendum alias uirtutes et illud declarauit, statim exequitur ostendendo quomodo uirtus uitalis preparat membra ad recipiendum alias uirtutes et primo ostendit quomodo uirtus uitalis preparat membra ad recipiendum uirtutem animalem, secundo quomodo preparat membra ad recipiendum uirtutem naturalem. Secunda ibi: et preparans non est. In prima parte intendit talem rationem: illa uirtus est preparans membra ad recipiendum uirtutem animalem sine cuius receptione uirtus animalis non recipitur; sed uirtus animalis sine receptione uirtutis uitalis non recipitur; ideo etc. Circa hanc rationem sic procedit quia primo ponit conclusionem, secundo declarat minorem. Secunda ibi: ideoque. Sed hic est dubitatio utrum uirtus uitalis preparet ad animalem. Et uidetur quod non quia nulla perfectio preparat ad aliam; sed uirtus uitalis quedam perfectio est et etiam animalis; ideo etc. Maior apparet quoniam preparatio quedam imperfectio est; nam preparans respectu preparati est sicut imperfectum respectu perfecti. Minor declaratur auctoritate Aristotelis in secundo Ethicorum. Ibi enim ponit quod uirtus est que habentem perficit et opus eius reddit bonum. Item, si uirtus uitalis prepararet ad animalem hoc non esset nisi per alterationem; sed hoc est falsum quoniam ad uirtutem non est alteratio secundum Aristotelem VII Phisicorum; ideo etc. Maior declaratur quoniam preparatio non est aliud quam dispositio materie ad introductionem forme; talis autem dispositio fit per alterationem; ideo etc. In contrarium est Auicenna. Iuxta quod est intelligendum quod in uirtutibus duplex attenditur preparatio: una quantum ad esse uirtutum, alia quantum ad operas earum. Et differt ista duplex preparatio quoniam in prima preparatione esse preparationis posterioris uirtutis includit esse prioris non in actu distincto, sed in indistincto ita quod esse unius ab esse alterius separari non potest, sed in secunda preparatione licet operatio posterioris supponat esse prioris, operatio tamen prioris ab operatione posterioris absolui potest. Ratio autem quia esse uirtutis posterioris includit esse prioris in actu indistincto est ista; nam uirtus non est aliud quam forma in relatione ad opus; sed talis est ordo formarum quod esse posterius includit esse prioris in actu indistincto; ideo talis erit ordo uirtutum. Maior apparet; nam forma siue anima dicitur forma. quia perficit materiam, sed dicitur uirtus in relatione ad opus, ut apparuit supra. Minor declaratur; nam talis est proportio formarum adinuicem qualis est proportio numerorum et figurarum adinuicem, secundum Aristotelem. VII Metaphisice et tertio De anima; sed talis est illorum proportio quod numerus posterior includit priorem sicut quattuor tria et unum non in esse distincto; nam non est dicere quod quattuor sint tria et unum distincte, sed essentialiter sunt quattuor, et ideo talis erit proportio uirtutum formarum adinuicem. Modo dico quod si in uirtutibus consideretur preparatio quantum ad esse earum, ut sic uitalis non preparat ad animalem, sed quantum ad operationem sic ipsa illi preparat, Ratio primi est quia illa non sunt adinuicem preparatiua que non habent ordinem prioris et posterioris; sed uirtutes quantum ad esse non habent talem ordinem, scilicet uitalis et animalis; ideo etc. Maior apparet quia preparans est sicut prius, preparatum autem sicut posterius: Minor declaratur; nam si uirtus uitalis esset prior quantum ad esse ipsa uirtute animali tunc posset in quibusdam absolui ab ipsa et sic posset in quibusdam reperiri in quinus non reperiretur altera. Modo hoc est falsum; nam in quibuscumque reperitur uitalis, ut in animalibus, in eisdem reperitur animalis, Ratio secundi est ista: illa sunt adinuicem preparatiua que habent ordinem prioris et posterioris; sed uitalis uirtus et animalis sunt huiusmodi quantum ad earum operationem; ideo etc. Maior nota est. Minor declaratur; nam operatio animalis uirtutis posterior est quia ea posita ponitur uitalis sicut posito homine ponitur animal;; sed operatio uitalis est prior quoniam ad ipsam consequentia non conuertitur; nam ipsa posita non ponitur animalis sicut posito animali non ponitur homo Ad rationes. Ad primam: nulla perfectio etc., uerum est perfectio ultima; modo uirtus uitalis non est perfectio ultima respectu animalis, sed magis e conuerso. Uel aliter, concedendo maiorem. Ad minorem: uirtus uitalis perfectio est; uerum est quantum ad esse, sed quantum ad operationem imperfectio quedam est respectu animalis. Ad secundam: si uirtus uitalis etc., concedatur; tamen adhuc non est alteratio in uirtute; nam si uirtus preparet ad uirtutem animalem dando uitam membris, adhuc alteratio non est in uirtute, sed in membris propter transmissionem spiritus ad ipsa actuantis eorum complexionem. Etiam si uirtus uitalis preparet ad animalem quia spiritus fiat instrumentum uirtutis animalis, adhuc alteratio non est in uirtute, sed in spiritu per quam spiritus habet ut sit illius instrumentum cum ad cerebrum peruenit. Ulterius est intelligendum quod membrum paraliticum non habere sensum et motum potest dupliciter intelligi; uno modo secundum habitum, et ut sic illa non habet quia tunc aliquid habet aliud in habitu cum in ipsum potest cum uult secundum Aristotelem, VI Ethicorum; modo membrum paraliticum non potest in sensum et motum cum uult; ideo etc. Alio modo secundum habitudinem, et ut sic non est dicere quod membrum paraliticum non habeat sensum et motum quoniam ut sic ipsos habet; est enim dispositum ut eos habeat. Modo quando Auicenna dicit quod membrum paraliticum secundum habitudinem non habet sensum et motum per habitudinem debemus exponere: habitum: Sed tunc est dubitatio utrum membrum paraliticum secundum habitudinem habeat sensum et motum. Et uidetur quod non quia si ita esset tunc omne membrum paraliticum posset sanari quia esset ad illa dispositum; sed hoc est falsum ut apparet ad sensum; ideo etc. Iuxta quod est intelligendum quod in membro paralitico aut est uirtus uitalis et animalis sana in ipso aut defectiua. Si sana tunc dico quod omne membrum paraliticum dispositum est de se ut in eo fiat sensus et motus, et si in eo non fiat, hoc contingit aut ex parte membri mandantis uel membri per quod transmissio fit spiritus animalis ad membrum; sed si sit defectiua dico quod ad hoc membrum dispositum non est et tunc neque secundum habitum neque secundum habitudinem habet sensum et motum eo quod hee uirtutes ad animalem preparant, et ideo quando uidemus membrum paraliticum esse madefactum cum in eo uirtus animalis et uitalis sit defectiua significamus ipsum esse impossibilis sanationis. Secunda diuiditur in duas. Auicenna enim uolens probare quod uirtus uitalis preparat ad animalem probat per hoc quod uirtus naturalis non est ad uitalem preparans neque ad naturalem; sed talis est uirtus uitalis. Primo ergo probat quod uirtus uitalis est preparans ad nutritiuam, secundo quod uirtus naturalis non est preparans ad animalem. Secunda ibi: et si uirtus nutritiua. Circa primam partem est dubitatio utrum uirtus uitalis preparet ad naturalem; et uidetur quod sic auctoritate Auicenne supra, in principio huius capituli et etiam in principio huius lectionis. Hoc etiam arguitur ratione: uiuere est prius quam modus uiuendi; sed uiuere est effectus uirtutis uitalis, modus autem uiuendi a nutritiua uirtute est effectus uirtutis naturalis; modo cum prius preparet ad posterius uidetur quod uirtus uitalis preparet ad uitalem In contrarium arguitur: uirtus posterior non preparat ad priorem; sed uirtus uitalis posterior est naturali, naturalis autem prior; ideo etc. Maior nota est quia preparans respectu preparati est sicut prius respectu posterioris. Minor declaratur quoniam uirtus naturalis in quibusdam reperitur, scilicet in plantis, in quibus non reperitur uitalis. Iuxta quod est intelligendum quod uirtus uitalis et naturalis possunt intelligi dupliciter: uno modo quantum ad esse alio modo quantum ad operationes; si primo modo sic uirtus naturalis est preparans ad uitalem quoniam secundum esse prius preparat ad posterius; modo quantum ad esse uirtus naturalis est prior uitali; ideo etc. Si secundo modo sic uirtus uitalis preparat ad naturalem: Et ratio huius est: que sic se habent quod unum habet rationem perfectionis, aliud rationem perfectibilis, quod habet rationem perfectionis potest dici preparans ad illud quod habet rationem perfectibilis non sicut materia preparat forme sed sicut forma materie; modo uirtus uitalis habet rationem perfectionis, uirtus autem naturalis rationem perfectibilis eas considerando quantum ad operationes; ideo etc. Unde aduertendum quod uirtus naturalis preparat uitali quia est factiua materie illius; uirtus enim naturalis in epate existens sanguinem facit ex quo materialiter fit spirituum generatio; sed uirtus uitalis est preparans naturali quia est factiua forme illius. Facit enim spiritum qui ad membra a corde proueniens est causa ut membra suas operationes perficiant. Ad auctoritates Auicenne dicendum quod arguit uirtutem uitalem preparare ad naturalem tamquam perfectio sit ipsius. Ad secundam: uiuere etc.,uerum est, sed uiuere est effectus uitalis uirtutis, uerum est, unde bene ponimus in animali uirtutem uitalem preparare ad naturalem, tamquam perfectio sit ipsius. Ad rationem in contrarium dicendum quod arguit istas uirtutes sumendo quantum ad earum esse. Secundo est dubitatio utrum ablata uirtute uitali a membro remaneat naturalis et e conuerso. Et uidetur quod sic: ille uirtutes que operantur cum diuersis instrumentis, una ablata potest altera remanere; sed uirtus uitalis et naturalis sunt huiusmodi; nam uirtus naturalis operatur cum uenis et calore naturali; uitalis cum calore uitali et artariis; ideo etc. In contrarium arguitur primo quod uirtute naturali ablata non permaneat uitalis: illa uirtute ablata non potest permanere uitalis sine qua stare non potest uitalis uirtus; sed sine nutricatione uirtus uitalis stare non potest, ut ad sensum notum est; ideo etc. Secundo arguitur quod uirtute uitali ablata non possit permanere naturalis, quia illa uirtute ablata non remanet naturalis nec alia uirtus qua ablata remouetur esse proprium animalis eo quod ab esse operationes procedunt; sed ablata uirtute uitali remouetur esse proprium animalis in quo illa est quia amplius non potest calidum proprium conseruari; ideo etc. Iuxta quod est intelligendum quod ille uirtutes, scilicet uirtus uitalis, animalis et naturalis existentes in suis principiis dupliciter se habent, uno modo quod aufferantur secundum totum, et ut sic dico quod una ablata totaliter a suo principio alie permanere non possunt eo quod iste uirtutes sunt sibi inuicem deseruientes, quoniam uirtus naturalis seruit uitali preparando sibi materiam sed animalis que est in cerebro seruit uitali propter illud quod accidit ab ipsa motus pectoris ad quem sequitur motus pulmonis et cordis per consequens, sed uitalis seruit naturali illi preparando formam scilicet calidum. Etiam seruit uirtuti animali generando spiritum qui ad cerebrum perueniens fin instrumentum animalis uirtutis. Alio modo se habent ita quod deficiunt non tamen aufferuntur, et hoc modo est possibile quod in una accidat defectus, in alia utem non, saltem sensibilis, et e conuerso eo quod hee uirtutes habent diuersos modos operandi et etiam diuersa organa, et hoc modo intelligebat Auicenna in littera: possibile est enim quod defectus accidat aliquando in uirtute uitali et tamen in naturali non erit defectus sensibilis. Et hoc modo potest contingere aliquando quod urina est similis urine sane et tamen eger tendet ad mortem, ut ponit Auicenna in quarto. Per hoc patet solutio ad rationes. Ad primam dicendum quia arguit de defectu istarum, sed alie arguunt de ipsarum ablatione, Circa secundam partem est dubitatio utrum uirtus uitalis reperiatur in plantis. Et uidetur quod sic quia uirtus uitalis est per quam consistit uita; sed plante uiuunt, ut notum est; ideo etc. Item, uirtus uitalis est uirtus generatiua spirituum; sed spiritus est in plantis; ideo etc. Maior nota est de se. Minor declaratur dupliciter: primo quia in animalibus sicut est cor, sic nodus in plantis; sed in animalibus uirtus a corde ad alia membra fluit propter spiritum, ergo in plantis uirtus fluet a nodo ad alias partes per spiritum. Secundo quia in plantis est spiritus gignitiuus, Talis autem generatio habet a nutrimento. In contrarium est Auicenna. Ad cuius euidentiam est sciendum quod inter entia in uiuentibus fuit maxime calidum, et hoc ut bene possent eorum operationes per illud expleri. Attamen calor ille in plantis debilis fuit, in animalibus autem fortis propter animalia plures operationes habere. Unde in plantis quia calor fuit debilis, suffecit ad eius euentationem secundum Aristotelis in De morte et uita euentatio que fit per poros et nutrimentum adueniens cum tale in principio sui sit contrarium calido; quia autem in animalibus fortis fuit, indiguit preter euentationes has aliis euentationibus, puta euentatione que fit a motu distincto a motu naturalis uirtutis, et iste est motus pulsus qui cum determinatis fit instrumentis in animalibus, scilicet cum corde, pulmone et artariis, et sic etiam a determinata uirtute, scilicet a uitali, ita tamen quod philosophi in plantis non distinxerunt uitalem a naturali, cum in eis non sit motus distinctus a motu naturalis uirtutis; nam per motum et operationem naturalis uirtutis contemperatur calidum quod est in eis.Non etiam ipsam distinxerunt in animalibus a naturali cum ipsa non sit aliud quam uirtus naturalis existens cum quadam perfectione; nam quia uirtus naturalis alteri coniuncta fuit in animalibus non in in illis oportuit ipsam esse perfectiorem quam in plantis in quibus non est illi coniuncta. Attamen medici uitalem uirtutem a naturali in animalibus distinxerunt cumm habeat alia organa et alium modo operandi quam naturalis uirtus; nam quia ita est sequitur quod ipsius est alia sanatio et conseruatio ab ea que uirtuti naturali debetur et ideo pro tanto medicus uitalem uirtutem distinctam facit a naturali. Quando ergo queritur utrum uirtus uitalis sit in plantis dicendum quod si itelligatur quod illa uirtus sit uitalis que est spiritus conseruatiua et factiua, sic est in plantis; sed si intelligatur quod sit illa que est conseruatiua spiritus cum motu pulsatili, sic non est in illis. Ad rationes. Ad primam: uirtus uitalis etc. dicendum quod talis uirtus magis est naturalis cui addita est uitalis sicut perfectio quedam.Ad secundam: uirtus uitalis est generatiua spiritus uerum est cum pulsatili motu accipiendo eam proprie. Modo talis in plantis non est; ideo etc. Postquam Auicenna nuestigauit quod uirtus naturalis est preparans ad animalem et non uirtus naturalis, statim circa dicta ponit opiniones quorumdam, scilicet ostendendo quomodo uirtutes in spiritu recipiantur secundum oppinionem philosophorum et Aristotelis. Secundo hoc ostendit secundum opinionem medicorum. Secunda ibi: apud medicos. Circa primam partem est primo dubitatio utrum spiritu existente in corde sint recepte omnes uirtutes, scilicet uitalis, generatiua et animalis; de uitali autem non est dubium. Et uidetur quod non, quia ut dicebatur supra, uirtus non est aliud quam forma ut potens est in operationem; sed spiritus existns in corde etiam secundum philosophos non habet modum complexionis per quam possit in operatione uirtutis animalis, neque naturalis neque generatiue; ideo etc. Item, ab uno in quantum unum non procedit nisi unum; sed anima existens in corde una est non diuisa; etiam cor unum est per unam complexionem quam habet; ergo ab ipso corde procedet solum una uirtus, scilicet uitalis; ergo in spiritu existente in ipso non erunt iste uirtutes recepte. In contrarium est Auicenna auctoritate Aristotelis. Ad hoc dicendum est quod uirtutes omnes recepte sunt in spiritu cum est in corde, et hoc ab anima cordis. Er ratio huius est duplex. Una est: recipi uirtutem in spiritu, ut apparuit supra, est quod spiritus habeat actum et modum motus per quem potest in operationes omnium uirtutum; sed spiritus existens in corde est huiusmodi, ergo omnes uirtutes in ipso sunt recepte. Maior apparet ex dictis. Minor declaratur; nam spiritus existens in corde habet modum motus et actus per quem immediate potest in operationem uitalis uirtutis, ut puta in motu dilatationis et constrictionis, ut notum est ad sensum; habet etiam actum et modum motus per quem potest in operationem aliarum uirtutum mediate, licet non immediate nec in actu proprio, et ratio est quia ab eodem instrumentum accipit suum esse et motum ad formam; sed spiritus instrumentum existens omnium uirtutum suum esse totum recipit a corde, ergo etc, et ab ipso recipit modum motus per quem potest in proprias operationes uirtutum. Item, instrumentum non mouet ad operationem nisi sit coniunctum artifici mediate uel immediate; spiritus igitur, cum sit instrumentum uirtutum non mouebit ad illarum operationes nisi coniunctum sit cordi in quo est anima primo, unde si spiritus non reciperet illam complexionem quam recipit in corde, numquam per ipsum posset fieri operatio animalis uirtutis, neque naturalis nec generatiue. Sed aduertendum quod licet in spiritu in corde esistente recepte sint omnes uirtutes, tamen immediate non potest in illarum operationes nisi acquisiuerit determinatum modum complexionis a quibusdam aliis membris cum ad illa peruenerit Et causa huius est quod uirtutes in suis operationibus indigent proprio modo motus spiritus et etiam proprio modo complexionis ipsius; modo spiritus a corde solum recipiebat modum motus communem, et etiam modum complexionis communem non autem proprium, sed illud recipiebat a membris aliis, et ideo oportuit ipsum ad alia membra peruenire si per ipsum debebant immediate prorumpere in suas proprias operationes. Et si queratur quare cor inter alias uirtutes sibi appropriauit uirtutem uitalem, dicendum quod causa huius fuit quoniam opus talis uirtutis erat magis commune; ipsa enim est spiritus generatiua in quo debebant omnes uirtutes recipi. Ad rationes. Ad primam; uirtus non est aliud etc.Concedatur. Ad minorem: spiritus in corde existens non habet modum complexionis etc, uerum est proprium, sed bene habet communem qua potest in operationes aliarum uirtutum, licet non immediate. Ad secundam: ab uno non procedit etc. uerum est, unum in actu distincto, sed ab uno bene possunt procedere plura in actu indistincto, et sic est in proposito; nam a corde procedit una uirtus distincte, scilicet uitalis, alie autem indistincte. Secundo est dubitatio utrum spiritus ad membra perueniens recipiat complexionem ab illis. Et uidetur quod non, quia si ab illis reciperet complexionem, ab eis reciperet actum et formam: Sed consequens est falsum quia quod dat alteri formam non recipit ab illo forma; sed spiritus a corde fluens membris tribuit formam secundum Aueroym in secundo sui Colliget, ideo etc. Consequentia apparet quoniam complexio preparat ad formam ut ponit Auicenna infra, capitulo de eo quod comeditur et bibitur; modo in quo est preparatio ultima forme in eo est introductio forme. Item. perfectum non recipit ab imperfecto, sed e conuerso; modo spiritus a corde ueniens est quid perfectum respectu membrorum, cum fluat a membro perfectissimo; ideo etc. In contrarium est Auicenna, Ad hoc est dicendum quod spiritus a corde ad membra perueniens non recipit ab eis sed ipsa perficit. Et causa huius est duplex: illud perueniens ad membra ipsa perficit quod est primum mouens membra ad omnes sui operationes; sed spiritus fluens a corde est huiusmodi; ideo etc. Maior nota est. Minor declaratur; nam membra mouentur ad suas operationes quia coniuncta sunt cordi in quo est primo anima; sunt autem ei coniuncta per spiritum a corde eis transmissum; ideo etc. Alia causa est: qualis est proportio forme mixti ad formam que est anima talis est proportio calidi innati membrorum ad calidum influens; sed anima perfectio est forme mixti; ergo calor influens est perfectio calidi innati membrorum. Maior apparet quia qualis est perfectio forme ad formam, talis est proportio instrumenti ad instrumentum: Minor est de se nota; nam quando membra mortua sunt amplius non sunt uere membra licet mixta sint,. Sed aduertendum quod quia spiritus perueniens ad membra est primum mouens membra ad operationes et primum mouens principaliter facit ad esse effectus absolutum, non autem ad esse determinatum, oportuit membris esse quoddam calidum innatum quod esset secundum mouens membra ad determinatas operationes actuatum per calidum influens, unde calidum influens ad membra perueniens contrahitur per calidum innatum membrorum ut possit in eorum operationes proprias. Quando ergo Auicenna dicit quod spiritus ille recipit complexionem a membris non debet intelligi absolute quod ab illis recipiat complexionem, ymmo magis ipsa ab eo complexionem recipiunt; facit enim ipsa calida et mobilia, sed debet intelligi quod ab ipsis recipit complexionem, id est quod ab ipsis contrahitur ad determinatas operationes propter complexionem propriam que in membris est. Et hoc uerum est de membris que alia sunt a principalibus, quoniam a principalibus bene recipit quamdam accidentalem complexionem que determinatiua est complexionis communis quam acquisiuit a corde, ut cum spiritus ad cerebrum peruenit bene recipit ab ipso quamdam complexionem accidentalem determinantem eius complexionem priorem a corde acquisitam. Ad rationes. Ad primam: si spiritus a membris etc. uerum est, sed non ab illis complexionem recipit, sed contractionem quamdam per illorum complexionem, ut uisum est. Ad secundam: perfectum non recipit ab imperfecto, uerum est esse, sed modus agendi bene; modo spiritus fluens ad membra non recipit ab illis esse, sed a corde, recipit tamen ab ipsis quemdam modum operandi et hoc non est inconueniens, Secunda in tres quia Auicenna primo facit quod dictum est, secundo secundum opinionem medicorum explicat particulares operationes uirtutis uitalis, tertio uirtutem uitalem comparat ad uirtutes naturales et animales. Secunda ibi: preterea dixerunt. Tertia ibi: et hec quidem uirtus. Circa primam partem est intelligendum quod opinio ista medicorum quam ponit hic Auicenna uera non est et supra improbata fuit capitulo de membris. Possumus tamen soluere rationem ipsorum quam hic adducit Auicenna et est talis: in illo membro spiritus recipit uirtutem in quo recipit complexionem; sed spiritus animalis in cerebro recipit complexionem propriam et naturalis in epate et generatiuus in testiculis; ideo etc. Ad maiorem: in illo membro, concedatur. Ad minorem dicendum quod falsum est; bene enim in illis quemdam modum complexionem recipit determinantem suam propriam complexionem quam habuit a corde. Sed hic est una questio, utrum sic spiritus in epate recipiat modum quemdam complexionis per quam est animalis sicut in cerebro recipit modum quemdam complexionis per quem est animalis et in testiculis modum quemdam complexionis per quam est generatiuus.Et respondent aliqui quod sic eo quod sicut cerebrum est principium uirtutis animalis, sic et testiculi generatiue, et epar naturalis uirtutis est principium. Credo tamen quod non; bene enim hoc habet spiritus in cerebro et in testiculis, non autem in epate: Et ratio huius potest esse quoniam spiritus in cerebro quamdam permutationem complexionis recipit per quam ipsum est instrumentum operationis communis toti, scilicet sensibilis et motiue, et in testiculis etiam recipit quamdam permutationem complexionis per quam etiam ipse est instrumentum operationis communis toti, scilicet generatiue; sed in epate non recipit permutationem complexionis per quam instrumentum sit operationis communis toti, sed solum illam per quam est instrumentum quo mediante epar permutare potest nutrimentum ad formam sibi similem, uidelicet ad sanguinem, Unde sicut spiritus uitalis perueniens ad os et carnem et etiam stomachum non dicitur spiritus alius quam uitalis quoniam ipse ibi permutationem complexionis non recipit per quod instrumentum sit communis operationis, sed proprie, scilicet mutationis nutrimenti ad formas proprias illorum membrorum; sic etiam perueniens ad epar quia ibi non recipit permutationem in complexione per quam sit instrumentum operationis communis toti, ideo dici non potest talis calor cum ad epar peruenit alius quam uitalis, et non naturalis sicut aliqui dicunt. Et confirmatur hoc: nam si in epate esset spiritus aliquis naturalis quem transmitteret ad alia membra, hoc non esset nisi quia mediante illo epar suam uirtutem transmitteret ad alia membra; modo hoc est falsum quoniam epar suam uirtutem non trensmittit ad alia membra, sed solum materiam nutrimentalem in eo generata. Probo; nam uirtus epatis est uirtus factiua nutrimenti; modo membra non egent uirtute factiua nutrimenti quoniam nutrimentum iam factum est in epate siue corde. Circa secundam partem est primo dubitatio utrum uirtus uitalis sit principium motus substantie spiritus ad membra. Uidetur quod non quia operationis que est circa nutrimentum principium est uirtus naturalis et non uitalis; sed motus substantie spiritus ad membra est quedam operatio circa nutrimentum; ideo etc. Maior est de se nota. Minor declaratur; nam per spiritum a corde transmissum membris, sibi ipsis immutant proprium nutrimentum. Et confirmatur hoc auctoritate Galieni in libro De utilitate pulsus ubi ponit quod uirtus pulsatilis non solum facit ad motum pulsus, sed etiam ad mulcebrem nutricationem membrorum. Etiam Aueroys in secundo sui Coliget uocat uirtutem uitalem uirtutem quamdam cibatiuam. In contrarium est Auicenna in littera.Ad hoc dicendum est quod uirtus uitalis est principium motus spiritus ad membra. Et ratio huius est: idem est membrorum generatiuum et eorum conseruatiuum; sed cor est generatiuum membrorum, ergo est ipsorum conseruatiuum; conseruat autem illa transmittendo eis spiritum; sed non potest transmittere eis spiritum nisi per uirtutem propriam que est in ipso, et talis est uirtus uitalis; ideo etc. Sed aduertendum quod etiam uirtus ista uitalis potest uocari naturalis in quantum restauratiua est spiritus a membro deperditi, et hoc ex substantia subtili que est in nutrimento; sicut etiam fit restauratio membrorum ex parte que in nutrimento est crossa, ut dicebatur supra. Et fuit necessaria ista duplex restauratio in nobis propter duplicem deperditionem que in nobis fiebat, scilicet substantie membri et etiam substantie caloris. Uerum est tamen quod medici uirtutem istam habuerunt ponere distinctam a naturali, cum haberet diuersa organa et etiam diuersum modum operandi ab organis et modo operandi naturalis uirtutis. Per hoc apparet solutio. Secundo est dubitatio utrum uirtus uitalis sit principium motus pulsus. Et uidetur quod non quia illa operatio non fit a uirtute uitali que fit a necessitate materie et uacui; sed operatio pulsus cordis est huiusmodi; ergo etc. Maior est nota quia tales operationes operationes sunt distincte. Minor declaratur per Aristotelem in De morte et uita. Ponit enim hunc motum fieri hoc modo; nam cum cor sit factiuum ultimi alimenti, scilicet sanguinis, accidit propter multam caliditatem cordis sanguinem eleuari in tumore et tunc in tali tumore ne sit uacuum attrahitur aer ad cor per pulmonem et illo attracto quia aliqualliter refrigeratur calidum fir depressio in sanguine in corde. In contrarium est Auicenna. Ad istam questionem respondet frater Thomas in quodam suo tractatu De motu cordis et sic dicens, quod motus cordis principium est uirtus sensitiua, non ut est sensitiua, sed ut est quedam forma naturalis, et subdit, palliando sua dicta quod quia forme inferiores assimilantur superiori, et illa mouet motu circulari, non potens talis uirtus sensitiua tali motu mouere ipsum cor, mouet saltem ipsum motu illi proportionali, puta motu dilatationis et constrictionis. Sed hoc est falsum, primo quia operatio uirtutis sensitiue est sentire et non mouere, ymmo secundum Aristotelem. ipsa est maxime sensitiua super alias uirtutes quia ipsa habet optimum pati quod est sentire. Secundo quia uirtus sensitiua, ut est forma naturalis, non est aliud quam sensitiua; suum enim esse naturale est esse sensitiuum. Ideo dico aliter. Iuxta quod est intelligendum quod pulsus potest considerari dupliciter: uno modo quantum ad eleuationem et dispersionem absolutam, et ut sic fit ex necessitate materie et uacui et non a uirtute, et casusa est quoniam possibile est ut sic pulsum fieri absque uirtute, ut declaratum est auctoritate Aristotelis. Alio modo potest considerari quantum ad eleuationem et depressionem determinatam et ordinatam et ut sic fit a uirtute quoniam hoc modo ab illis fieri non potest cum illorum operationes sint indeterminate. Item, quia illa operatio fit a uirtute que fit propter finem; sed pulsus est huiusmodi; fit enim propter euentationem caloris in animali; ideo etc. Aristoteles igitur in De morte et uita ponens causas pulsus solum illas ponebat causas ipsius ut est motus absolute, non ut est talis motus determinatus. Per hoc apparet solutio ad rationem de se. Ulterius est intelligendum quod in comparatione uite, id est nutrimenti, et in comparatione operationum anime animalium, scilicet sensibilis et motiue affert uirtus uitalis auxilium quod est passio et hoc preparando ipsum spiritum ut possit recipere modum complexionis per quam fit instrumentum naturalis uirtutis cum peruenerit ad epar et animalis cum perueniret ad cerebrum; sed in comparatione pulsus affert auxilium quod est actio; nam principium effectiuum motus pulsus est ipsa uitalis uirtus, ut uisum est etc. Postquam Auicenna inuestigauit sententiam medicorum et etiam philosophorum circa uirtutem uitalem, in parte ista colligendo ex dictis medicorumet etiam philosophorum comparat uirtutem uitalem ad alias uirtutes, scilicet naturales et animales, et primo illam comparat ad tales uirtutes quantum ad eius operationem, secundo quantum ad nobilitatem et ignobilitate. Secunda ibi: philosophi autem. Circa primam partem est intelligendum quod Auicenna per uoluntatem intelligit quemcumque appetitum, siue ille fiat per apprehensionem intellectus, qui dicitur uoluntas, siue per apprehensionem sensus qui dicitur appetitus sensitiuus; nam uirtus uitalis suas operationes efficit sine appetitu intellectiuo et etiam sensitiuo. Sed hic est dubitatio quia uidetur quod uirtus uitalis suas operationes perficiat cum appetitu; nam motiones ire et timoris sunt operationes uirtutis uitalis, ut posuit Auicenna supra et etiam ponet statim; sed tales operationes sunt cum appetitu, ut notum est. In contrarium est Auicenna. Respondent aliqui quod duplex est uirtus uitalis, scilicet operans et operata. Modo dicunt quod uirtus uitalis operans efficit suas operationes sine appetitu, non autem uirtus uitalis operata. Sed istud nichil est dicere, ut apparuit supra, quoniam etiam uirtus uitalis operans facit operationes cum appetitu. Unde dico aliter quod motus pulsus potest considerari dupliciter; uno modo quantum ad principium a quo perfluit et ut sic fit a uirtute uitali que est quedam uirtus naturalis, et hoc sine appetitu, et causa huius est quoniam motus pulsus motus continuus est; modo solum a uirtute naturali procedit motus qui continuus est, non autem ab animali; ideo etc. Alio modo potest considerari quantum ad modum sui motus secundum quem diuersificatur, et ut sic diuersitatem recipit a causis non naturalibus, sicut a cibo cum assumitur in superflua quantitate uel inconuenienti qualitate et etiam ab appetitibus animalibus, sicut apparet in accidentibus anime; tunc enim uirtus uitalis in suo motu ab animali adiuuatur et non est hoc inconueniens; nam animalis uirtus in animali fuit ad eius salutem et ideo oportuit etiam ab ipsa iuuamentum recipere uirtus que ordinatur in salutem animalis, sicut est uirtus uitalis, sicut etiam uidemus quod uirtus naturalis que est in stomaco etiam adiuuatur ab animali et sic etiam in corde uitalis ab animali recipit iuuamentum; unde forsan hoc modo uirtus potest dici operata quodammodo quia ab animali adiuta; tunc adhuc ipsa operans est prncipaliter motus pulsus, licet ille a uirtute animali diuersificetur in modo sui motus. Ad rationem apparet solutio ex dictis, quoniam motus ille saltem in modo sui motus ab appetitu diuersificatur, et hoc concessum est. Secundo est dubitatio: Auicenna ponit quod uirtus uitalis una existens simul mouet motibus contrariis: Sed contra: si ita esset tunc mobile motum ab illa uirtute simul moueretur motibus contrariis; sed consequens est falsum secundum Aristotelem octauo Phisicorum; ideo etc. Item, si uirtus uitalis una existens simul moueret motibus contrariis noc non esset nisi quia ipsa haberet in se uirtutes et potentias contrarias; modo hoc est impossibile; est enim ponere oppositum in adiecto; ideo etc. In contrarium est Auicenna. Iuxta quod est intelligendum quod hoc forsan fuit unum motiuum quod mouit Aristotelem ad ponendum motum pulsus non fieri a uirtute sed ex necessitate materie eo quod ipse erat simul compositus ex motibus contrariis; talis enim motus, saltem a uirtute naturali simul prouenire non potest. Etiam propter hoc quod dixit hic Auicenna motus fuit frater Thomas ad ponendum quod motus cordis fieret a uirtute sensitiua que est quedam forma naturalis et quia iste forme inferiores superiori assimilantur et illa mouet motu circulari, uoluit etiam hec anima mouere corpus motu circulari, attamen quia hoc non potuit non ex parte sui, sed mobilis, quoniam mobile quod mouetur motu circulari neque est graue neque leue, anima autem inferior coniuncta existit ei quod est graue et leue, mouit cor ipsum motu proportionali illi, scilicet motu dilatationis et constrictionis ita quod frater Thomas ponens hunc motum fieri ab una uirtute non poneret ipsum esse compositum ex contrariis motibus, sed esse quemdam motum circularem existentem incompletum. Sed hec positio improbata fuit supra quoniam forma naturalis adhuc minus mouet motibus contrariis quam animalis. Et ideo dico aliter et sic quod ibi duo motus cordis, scilicet dilatationis et constrictionis non fiunt ab una uirtutr uitali essentialiter, licet sit una genere. Et causa huius est que est demonstratio in hac parte: motus ordinatus ad attractionem iuuatiui et motus ordinatus ad expulsionem nocitiui non fiunt ab una uirtute, sed a diuersis; sed motus dilatationis ordinatus est ad attractionem iuuatiui quia aeris refrigerantis calidum naturale, motus autem constrictionis ordinatus est ad expulsionem nocitiui, quia fumosarum superfluitatum; ideo etc. Maior apparet quia operationes quorum obiecta sunt diuersa et modi operandi diuersi numquam fiunt ab una uirtute sed a diuersis; sed motus ordinatus ad attractionem iuuamenti et motus ordinatus ad expulsionem nocitiui sun operationes quarum obiecta sunt diuersa quia iuuamentum et nocitiuum; etiam modi operandi diuersi sunt quoniam attractio est motus alicuius ad se, sed expulsio est motus alicuius ad aliud; ideo etc. Minor nota est apud philosophos et medicos. Et hec expresse esse uidetur sententia Galieni in tertio De uirtutibus naturalibus; ipse ibi ponit dilatationem cordis et artariarum fieri per uillos longitudinales que ordinata est in actrationem, et constrictionem fieri per uillos latitudinales que ordinata est ad expulsionem ostendens per hoc ipsas fieri a diuersis uirtutibus, scilicet dilatationem a uirtute actractiua que operatur cum uilliss longitudinalibus et costrictionem a uirtute expulsiua que operatur cum uillis latitudinalibus. Sed aduertendum primo quod duplex est actratio et explusio in corde: una propria que fit respectu proprii nutrimenti, et hec fit sine uillis, una que est communis ut actratio aeris et expulsio capnosi fumi et hec fit cum uillis. Secundo est aduertendum quod uirtus in corde existens simul mouet motibus contrariis in relatione ad diuersa mobilia; nam dilatato corde constringuntur artarie et e contrario; sed in relatione ad idem mobile non mouet motibus contrariis; nam uirtus uitalis alio tempore dilatat cor, alio tempore constringit. Unde si Auicenna intellexit quod hec uirtus simul mouens motibus contrariis sit una essentialiter, pessime intellexit, se si intellexit quod sit una secundum genus potest saluari, ut uisum est. Ad rationes. Ad primam: si ista uirtus etc., concedatur; sed tu dicis: impossibile est unum mobile simul moueri motibus contrariis, ueru m est unum mobile existens, sed plura existens bene potest illis simul moueri;, modo mobilia huius uirtutis non sunt unum, sed duo. Ad secundam: cum hoc non esset nisi quia in ista uirtute essent uirtutes contrarie, concedatur; modo non est inconueniens quod in uno secundum genus sit aliqua duo specie differentia; ideo etc. Tertio est dubitatio utrum dilatato corde constringantur artarie et e conuerso. Et dicendum est quod sic sine argumentis. Et ratio demonstratiua ad hoc est ista; nam motus pulsus factus est ut calor existens in corde temperetur et temperatus a corde ad alia membra transmittatur; modo calor fit temperatus per dilatationem cordis in tempore quietis quod est post illam; postea uero, cum cor constringitur ipsum a se expellit et ad membra ipsum transmittit; non posset autem ipsum transmittere nisi tunc tempore constrictionis quo ipsum expellit artarie dilatarentur quoniam illum per artarias ad membra transmittit. Etiam quia quando aliquod membrum alteri mandat oportet cum membrum mandans constringitur in expellendo quod recipiens dilatetur in actrahendo recipiendo sicut apparet in expulsione stomaci ad epar cum expellit chilum; modo cor calidum temperatum mandans est ad artarias; ideo etc. Circa secundam partem est intelligendum: Auicenna ponit quod uirtus uitalis est altioris ordinis quam naturalis; et causa huius est quia uirtus uitalis factiua est spiritus, uirtus autem naturalis est factiua nutrimenti ex quo membra nutriuntur et generantur; modo spiritus membris comparatur sicut forma materie Deinde cum dicit: et quia timor, postquam Auicenna manifestauit definitionem uirtutis uitalis usque ad illam partem: quibus etiam admiscetur etc., in parte ista ipsam notificat quantum ad aliam partem. Circa quam et intelligendum quod timor, ira et similia possunt considerari dupliciter: uno modo ut sunt quedam passiones facte per appetitum et ut sic sunt operationes animalis uirtutis sensibilis; alio modo quantum ad alterationem et motum caloris quod fit in ipsis, et sic sunt operationes uitalis uirtutis. Unde ipse motus caloris et pulsus principaliter fit a uirtute uitali, attamen talis motus per appetitum diuersificari potest; motus ergo cordis naturalis est inquantum est continuus, sed in quantum diuersificationem recipit per appetitum dici potest uoluntarius; et sic etiam dici potest de motu pectoris. Deinde cum dicit: hec autem, in parte ista Auicenna excusat se ad dissolutionem cuiusdam dubitationis contingentis circa uirtutem uitalem, et est dicendum, ut uisum est, quod uirtus uitalis est una secundum genus, plures autem secundum speciem etc. Hoc est quod dicit. Postquam Auicenna executus est de genere uirtutis naturalis et speciebus ipsius et etiam de genere uirtutis uitalis et speciebus ipsius in parte ista exquitur de genere uirtutis animalis et speciebus ipsius, et primo premittit quamdam diuisionem anmalis uirtutis, secundo exequitur de membris diuisionis, secunda ibi: et cumprehensiua quidem. Circa primam partem est dubitatio, primo urum uirtus comprehensiua et motiua sin animali necessarie. Et uidetur quod non quia si essent ei necessarie essent animali necessarie in quantum est animatum uel in quantum est animal; sed nullo istorum modorum sunt ei necessarie; ideo etc. Maior apparet ex sufficienti diuisione. Minor declaratur: primo non sunt ei necessarie inquantum animatum quia tnnc omnia animata haberent has uirtutes: sed consequens est falsum; nam plante anmate sunt et tamen in eis non est sensus neque motus. Secundo non sunt ei necessarie in quantum est animal, quoniam est inuenire quedam animalia, ut ripis affixa, in quibus si sit sensus in eis tamen non est motus secundum Aristotelem in libro De ystoriis animalium et in secundo De anima. Item, si hee uirtutes essent necessarie animali non essent necessarie nisi propter eius salutem; sed non sunt ei necessarie propter ipsius salutem; ideo etc. Maior nota est quia sensus et motus dati sunt animali propter ipsius salutem secundum Aristoteles. in tertio De anima circa finem. Minor declaratur quia sicut natura mixta alia saluare potest, eodem modo animalia; nam ipsa est sapiens sapientissima cuius sapientia non est finis secundum Galienum in secundo De creticis. In contrarium est Auicenna, ymmo ipse has uirtutes uocat animales, alias autem non. Dicendum quod uirtus apprehensiua et motiua necessarie sunt animali, et ratio huius est quia ille uirtutes necessarie sunt animali per quas animal distinguitur a non animali; sed motiua uirtu et apprehensiua sunt huiusmodi; ideo etc. Maior apparet eo quod animal ipsum inter omnia entia uniuersi est est maxime necessarium et etiam maxime perfectum. Minor est de se nota; per sensum enim et motum iudicamus aliquid esse animal. Item, nam primum mouens sicut corpus celeste mouens materias ad formas quamdam materiam mouere uoluit ad formam sibi similem; talis autem est forma sensitiua; nam ipsa omnium est cognoscitiua siue illa sint de genere sustantie siue accidentis, sic etiam est illorum cognoscitiua forma corporis celestis. Et ulterius quia apprehensio rei intentionaliter causa est motus attributa etiam fuit animalibus in quibus est uirtus apprehensiua et motiua, unde hec uirtus animalia mouet ad omnem speciem positionis sicut et corpus celeste ab eius anima mouetur ad omnem speciem positionis, que etiam anima per appetitum mouet. Item, animalia ipsa inter omnia entia sunt magis temperata quoniam elementa in eis sunt magis confracta, et quia natura maxime intendit ad saluationem eius quod inter omnia est temperatum. ideo ipsa intendit maxime ad saluationem animalis et ideo illis dedit uirtutes quibus possent se regere, utputa uirtutem sensitiuam qua se ipsa regerent percipiendo iuuatiua et nocitiua et uirtutem motiuam qua seipsa regerent prosequendo iuuatiua et fugiendo nocitiua. Et ex hiis statim apparet quare iste uirtutes dicte sunt animales quia propter duo, scilicet quia per ipsas distinguitur animal a non animali, etiam quia ipse faciunt ad salutem animalis. Ad rationes. Ad primam: si essente necessarie animali etc, dico quod necessarie sunt animali in quantum animal. Tu probas quod non quia est inuenire quedam animalia in quibus non est motus. Falsum est: licet enim in eis non sit motus localis progressiuus qui est de toto loco ad totum locum est autem in eis motus localis dilatationis et constrictionis; non fuit autem in eis motus localis progressiuus, in aliis autem sic quoniam ipsa nutrimenta coniunctum habebant, alii autem distans, attamen fuit in illis motus localis constrictionis et dilatationis ut possent consequi quod utile est in eorum iuuamento et fugere quod nociuum. Ad secundum: si hee uirtutes etc. concedatur. Ad minorem, falsum est. Tu probas quia natura potest illa saluare. Non est uerum ut animalia sunt, quia ex quo non habent sensum et motum animalia non sunt. Uel dicendum quia animalia habent maiorem nobilitatem inter entia, ideo natura eis tribuit regimen commune cum aliis entibus et etiam regimen proprium quod habent per eorum uirtutes. Secundo est dubitatio utrum uirtus animalis sit genus inter has duas uirtutes. Et uidetur quod non quoniam uirtus comprehensiua est uirtus passiua, uirtus motiua est uirtus actiua; sed agere et pati non sunt in uno genere predicamentali, sed in diuersis; ideo etc, Item, illa non sunt eadem genere et differentia specie sed etiam eadem specie quorum unum est causa alterius; sed uirtus comprehensiua causa est motiue, ideo etc. In contrarium est Auicenna, Dicendum quod uirtutem comprehensiuam et motiuam esse in uno genere potest dupliciter intelligi: uno modo esse in uno genere subiecto et loco et sic in uno genere sunt loco et subiecto et causa huius est quia illa sunt in uno loco et subiecto quorum unum sequitur immediate aliud in eodem; sed uirtus motiua immediate sequitur comprehensiuam in eodem subiecto; ideo etc. Maior nota est. Minor declaratur: nam quelibet forma est alicuius inclinationis principium in materia cuius est, sicut forma que est grauitatis principium et declinationis deorsum in materia cuius est. Et ideo forma sensitiua principium erit inclinationis et appetitus in animali in quo est; sed inclinatio et appetitus principium sunt motus, secundum aristotelem in tertio De anima; ideo etc.Alio modo possumus intelligere ipsa esse in uno genere predicamentali uniuoco et per unam rationem, et sic non sunt in uno genere, et causa huius est quia ille uirtutes non sunt uniuoce quarum opbiecta per diuersas rationes apprehenduntur; sed obiecta aprrehensiue et motiue sunt huiusmodi; ideo etc. Maior apparet quia uirtutes accipiunt distinctionem ex obiectis. Minor declaratur, quia obiectum apprehensiue apprehenditur sub ratione que est uerum et cognoscibile, sed obiectum motiue apprehenditur sub ratione qua est bonum et delectabile secundum Aristotelem secundo De anima. Dico tamen quod sunt in uno genere equiuoco et anologo, dico de illis per prius et posterius. Nam apprehensio rei per sensum causa est motus ad illam et motum precedit. Et ideo Auicenna dixit signanter uirtutem animale esse sicut genus ad has uirtutes, et non dixit quod esset simpliciter genus. Per hoc apparet solutio ad rationes de se. Secunda in duas quia Auicenna primo exequitur de uirtute animali comprehensiua, secundo de uirtute animali motiua; secunda ibi: motiua. Prima in duas quia primo premittit quamdam diuisionem illius uirtutis, secundo de membris illius uirtutis exequitur. Secunda ibi: et uirtus quidem. Circa primam partem est dubitatio utrum uirtus manifeste comprehensiua et occulte sint eedem genere. Et uidetur quod non quia ille uirtutes non sunt eedem genere tantum que sunt eedem specie; sed hee uirtutes sunt huiusmodi quia obiectum ipsarum est unum, ut apparebit. Color enim obiectum est uisus et ymaginatiue uirtutis; ideo etc.Item, que se habent ut mouens et motum non sunt eadem genere quia agere et pati sunt in diuersis predicamentis; sed uirtus apprehensiua manifeste mouetuirtutem comprehensiuam in occulto; ideo etc. In contrarium est Auicenna. Dicendum est ad hanc questionem quod hee uirtutes sunt in uno genere subiectiuo, non autem in uno genere predicamentali uniuoco: Ratio primi est: ille uirtutes sunt in uno genere loco et subiecto. quarum forma obiecti una est; sed forma obiecti harum uirtutum una est; ideo etc. Item ille uirtutes sunt in uno loco et subiecto quarum obiectorum species distinguuntur per aliquid unum; sed species obiecti harum uirtutis comprehensiue occulte et manifeste sunt huiusmodi; ideo etc. Maior apparet quia ex quo per unum distinguntur oportet ipsas ad unum locum terminari ubi de ipsis fiat distinctio et iudicium. Minor apparet; nam species ille per animam distinguutur que est una loco et subiecto. Item, nichil mouet nisi secundum quod est actu; sed sensus exterior mouet communem et communis ymaginationem, et sic de aliis; ergo hoc non faceret nisi secundum quod in actu; sed in actu fit per sensibilia propria; ergo mouebit quia illa apprehendit; unum ergo erit obiectum sensus exterioris et communis et ymaginatiois et aliarum et per consequens etiam talium uirtutum unum erit subiectum et unus etiam locus. Et preterea qui ponunt obiectum harum uirtutum esse diuersum ut quia obiectum extimatiue est amicitia et inimicitia, sed obiectum auditus in oue est uox lupi cum illam audit non bene dicunt; nam amicitia et inimicitia per accidens obiectum sunt extimatiue uirtutis quia non sunt illius obiectum nisi per uocem quam apprehendit extimatiua per se sicut etiam auditus illam per se comprehendit. Preterea, si obiecta ipsarum essent diuersa, tunc oporteret ponere quamdam uirtute actiuam que ipsa distingueret, puta amicitiam et inimicitiam a uoce quoniam hoc facere non potest uirtus extimatiua cum sit quedam uirtus passiua; modo nullam talem uirtutem est ponere. Ratio secundi est quoniam species sub genere uniuoco sunt coequeue; modo uirtus apprehensiua manifeste non est coequeua occulte, ymmo prior illa et ipsam mouens; non igitur sunt sub uno genere uniuocosed magis equiuoco et anologo et ideo Auicenna dixit in littera: sicut genus. Ad rationes. Ad primam: que sunt eedem specie etc., concedatur. Ad minorem: uerum est quod obiectum earum unum est actu, attamen modus comprehendendi ipsum est alius in utraque. Uel dicendum quod illa arguit quod sunt eedem genere subiecto. Ad secundam: que se habent etc., uerum est in uno genere predicamentali, sed in uno genere subiecto non, et hoc ideo quia mouens et motum communicant in materia, unde ratio illa potius arguit oppositum quam propositum. Secundo est dubitatio utrum sit aliqua uirtus comprehensiua manifeste. Et uidetur quod non quoniam organa talis uirtutis occulta sunt. Talis enim uirtus sunt quinque sensus; modo illi habent organa occulta, sicut cristallina que est organum uisus occulta est, et neruus expansus in interiore auris qui est organum auditus; etiam organum tactus occultum est, licet medium, puta caro, sit manifestum, etiam organum gustus quod est in lingua est occultum; ergo etc. Preterea uidetur quod omnis uirtus comprehensiua manifeste sit comprehnsiua uel occulte quoniam utriusque obiectum quod apprehenditur unum est; qua ergo ratione una est comprehensiua occulte et reliqua. In contrarium est Auicenna. Dicendum quod aliqua uirtus est comprehensiua manifeste ut quinque sensus, aliqua occulte ut alie uirtutes interiores, et causa huius est ista: nam uirtus dicitur comprehensiua occulte et etiam manifeste ex parte trium, scilicet ex parte obiecti, et ex parte organi et ex parte modi comprehendendi. Nam secundum Aueroym in suo tractatu De sensu et sensato species caloris habet esse intentionale in medio, sed magis habet esse intentionale in oculo et adhuc magis in sensu communi, sed obiectum cum habet esse magis intentionale in aliquo habet esse magis occultum in illo, et cum habet esse minus intentionale habet esse manifestum. Ideo obiectum in sensu exteriori habet esse manifestum, in sensu autem communi esse occultum, etiam quia secundum Aueroym ibidem sensus exteriores comprehendunt magis obiectum quantum ad suam superficiem, sed interiores magis comprehendunt obiectum quantum ad id quod est profundum in ipso et occultum, sicut uidemus quod auditus ouis comprehendit superficialiter uocem lupi, sed uirtus eius extimatiua comprehendit quid est occultum in uoce illa, amicitiam scilicet et inimicitiam. Declaratur hoc secundo ex parte organi quoniam organa sensuum exteriorum magis sunt nota ad sensum et per anothomiam; organa autem sensus communis, ymaginationis et memorie minus. Tertio declaratur ex parte modi comprehendendi; nam anima in corde una existens est sentiens, ymaginans, cogitans et memorans, sed non sentit nisi cum adsente sensibili; ymaginatur autem, cogitat et memoratur de specie sensibilis ipso absente; ideo uidetur quod sensus exteriores comprehendant sensibile modo magis manifesto, interiores autem modo magis occulto: Et sic declaratum est ex parte obiecti, organi et modi comprehendendi quod aliqua uirtus est comprehensiua occulte et aliqua manifeste. Ad rationes. Ad primam apparet solutio quoniam organa uirtutum interiorum adhuc magis sunt occulta. Ad secundam dicendum quod licet obiectum unum sint, modus tamen comprehendedi alius est in utraque ut uisum est, et sub alia ratione es in eis ambabus obiectum comprehensum. Secunda in duas quia Auicenna primo exequitur de uirtute apprehensiua manifeste, secundo de uirtute comprehensiua occulte. Secunda ibi: sed uirtus. Circa primam partem est intelligendum quod uirtutes quinque sensitiue exteriores sunt eedem genere loco et subiecto, et ratio huius est quod ille uirtutes sunt eedem genere loco et subiecto quarum immutationes ad idem ordinantur; sed immutationes harum uirtutum sunt huiusmodi; ideo etc. Maior apparet de se. Secunda declaratur: terminantur enim ad sensum communem qui est de illis iudicans. Unde Themistius dicebat in secundo De anima quod sensus communis est sicut rex in regno, sed sensus particulares sunt sicu nuntii deferentes sensibilia sensui communi sicut regi. Etiam Aristoteles in secundo De anima sensum ipsum communem comparat centro, sed sensus particulares ipsis circumferentiis; modo sicut linee ducte a circumferentiis perueniunt ad idem punctum in centro, sic sensus particulares species sensibilium sub diuersis rationibus ferunt ad sensum communem tamquam ad punctum centri, unde ipse in centro corporis positus est, sicut in corde. Sunt etiam hee uirtutes heedem genere predicamentali remoto, non tamen propinquo sicut etiam sensibilia ipsorum eadem sunt genere remoto, non autem propinquo. Secundo est intelligendum quod sensus quinque sunt et causa huius est quod tot sunt sensus quot sun sensibilia. Modo sensibilia propria quinque sunt, ideo etc. Maior apparet quia uirtutes distinguuntur ex obiectis. Minor declaratur; nam si preter sensibilia propria inueniantur sensibilia communia, sicut numerus, magnitudo, figura, motus et quies attamen talia a sensibus non comprehenduntur immediate sed mediantibus sensibilibus propriis, Etiam si sint sensibilia per accidens, sicut substantia, amicitia et inimicitia, talia etiam non apprehenduntur immediate et per se sed mediantibus sensibilibus propriis. Sed hic est dubitatio utrum sensus tactus sit unus uel plures: Et uidetur quod plures quia quattuor auctoritate Auicenne in sexto De naturalibus, scilicet sensus tactus calidi, frigidi, humidi sicci et grauis et leuis et solutionis continui et sui contrarii.Preterea etiam preter hos duos alii uidentur esse, scilicet sensus tactus asperi et lenis, et duri et mollis. In contrarium arguitur quia qualis est proportio organi ad sensus tactus, talis est proporrtio obiecti ad ipsum; sed organum unum est, ergo et obiectum et per consequens sensus tactus erit unus, Ad hoc dicendum est quod potentie tactiue due sunt, et ratio huius est quoniam quot sunt potentie tactiue quot prime contrarietates qualitatum tangibilium; sed tales sunt due tantum ad quas sunt reducibiles omnes alie; ideo etc. Maior apparet quoniam secundum Aristoteles. in secundo De anima una potentia est unius contrarietatis. Minor declaratur; nam tales contrarietates solum due sunt, scilicet contrarietas calidi et frigidi et contrarietas humidi et sicci ut probatum est ab Aristotele in primo Phisicorum et in secundo De generatione et corruptione et quarto Methaurorum, et ad has reducuntur alie contrarietates qualitatum tangibilium. Nam tales contrarietates qualitatum tangibilium non sentiuntur a sensu tactu nisi mediante sensibili communi; si ergo sensibile commune non constituit sibi potentiam tactiuam propriam aliam a potentia srnsibilis proprii, ut notum est, multo minus iste qualitates qualitatum tangibilium, Quod autem ita sit declaratur; nam graue et leue sentitur mediante motu et quiete; nam aliquid sentitur graue quia cadit deorsum, et aliquid leue quia non illuc rapit sed quiescit. Etiam mediante motu et quiete sentitur lene et asperum; nam lene est quod est equale in partibus, asperum autem quod est in illis inequale; modo non percipitur aliquid inequale uel inequale in partibus nisi per motum manus super illud. Solutio etiam continuitatis et unitas percipitur mediante quiete et motu; nam solutio continuitatis est quedam motus, unitas autem est illius quies; et sic est de duro et molli; nam durum est quod tactui non cedit, molle autem sic. Sed est aduertendum quod si Aristoteles. in secundo De anima ponit uirtutes tactiuas duas esse non dicit duas esse genere simpliciter differentes, sicut est potentia odoratiua et gustatiua, sed dicit ipsas esse duas quodammodo propter duplicem contrarietatem qualitatum tangibilium que est inter actiua adinuicem et passiua adinuicem, unde hec potentia est una genere sicut etiam sunt alie potentie eo quod contrarietas prima tangibilium una est genere, scilicet contrarietas que est inter actiua et passiua adinuicem. Et per hoc apparet sententiam Auicenne non esse ueram. Postquam Auicenna executus est de uirtutibus manifeste comprehensiuis in parte ista exequitur de uirtutibus occulte comprehensiuis. Et primo ponit numerum earum, secundo de eis exequitur. Secunda ibi: una est. Circa primam partem est intelligendum quod uirtus occulte comprehensiua dicitur non sentiens quoniam res non comprehendit in manifesto sed in occulto, sicut dicitur uirtus manifeste apprehensiua sentiens quoniam res comprehendit in manifesto. Sed tu dices ymmo uidetur quod saltem aliqua uirtus comprehensiua occulte sit sentiens in manifesto sicut saltem sensus communis; nam, ut apparuit supra, uidere, gustare, olfare, audire et tangere sunt operationes sensus communis; omnes enim ad illum terminantur; sed uidere est sentire in manifesto et etiam audire et sic de aliis. Item hoc uidetur saltem ex proprietate uocabuli quia ex hoc aliquid dicitur sensus quia est manifeste sentiens; modo sensus communis sensus est; ideo etc. Iuxta quod est intelligendum quod sensus communis dicitur sentiens in manifesto et etiam in occulto; dicitur sentiens in manifesto in uigilia quoniam tunc comprehendit species sensibilium que reddite sunt organis particularibus sensuum ab obiectis exterioribus mediante medio; sed dicitur sentiens in occulto in sompno: multotiens enim sensus communis in sompno iudicat se uere sentire et non ymaginari, et hoc contingit propter species sensibilium que ei redduntur ab intreinseco. Nam sicut sensus communis iudicat se uere quando species sensibilium redduntur medio ab obiecto et a medio reducuntur organis particularium sensuum, se etiam iudicat se uere sentire quando species retente in memoratiua uirtute ab illa redduntur organis particularium sensuum sicut uidemus multotiens quod species coloris retenta in memoratiua cum reducitur cristalline in sompno sensus communis iudicat se uere sentire. Et hoc modo dicebat Aristotels in libro. De somno et uigilia quod in somno alligata sunt organa sensuum particularium, non autem alligatus est sensus communis, unde et somnium fieri potest, et ut sic possumus dicere quod sommnium est passio sensus communis. Ad rationes. Ad primam: uidere etc. Concedatur. Ad minorem dicendum quod uerum est quoniam iste operationes fiunt per species que redduntur organis sensuum propriorum ab obiectis, sed quando fiunt quia species redduntur ab intrinseco sicut in somno tunc iste operationes fiunt in occulto, et hoc modo sensus communis ponitur uirtus non sentiens in manifesto. Ad aliam dicendum quod sensus communis bene sentit, sed aliquando in manifesto, aliquando in occulto, ut uisum est. Secundo est dubitatio utrum uirtutes comprehensiue occulte sint quinque. Et uidetur quod non, ymmo quod sint tres auctoritate Auerroys in tertio De anima, scilicet fantastica siue ymaginatiua et cogitatiua siue extimatiua et memoratiua, et dicit quod iste tres sunt in tribus uentriculis cerebri. Preterea uidetur quod sint quattuor quia preter has que dicte sunt est sensus communis. Preterea uidetur quod sint septem, scilicet sensus communis et uirtus fantastica et ymaginatiua et cogitatiua et extimatiua et memoratiua et reminiscitiua. Frater enim Thomas in primo Metaphisice et Auerroys in tertio De anima uidentur ponere quod uirtus extimatiua et cogitatiua differunt quoniam cogitatiua est que comprehendit intentiones sensatas que sunt de genere substantie, ut Diarii filium et similia, et ponitur ab eis quod hec solum reperitur in homine, sed extimatiua cumprehendit intentiones sensatas que sunt in genere accidentis sicut amicitiam et inimicitiam, et hec reperitur in homine et in brutis. Declarant autem hoc tali exemplo: dicunt enim, si sub gallina ponantur oua ipsius et oua anatis illa gubernat sicut alia, et orto pullo de ouo anatis ipsum non repellit sed gubernat; modo si in gallina esset uirtus que cognosceret illum non esse suum filium, sed anatis, ipsum non gubernaret, unde si gubernet hoc est quia in ea est uirtus extimatiua que cognoscit ipsum esse suum amicum quia eam sequitur. In contrarium est Auicenna qui ponit has uirtutes quinque esse.Iuxta hoc est sciendum quod Auicenna posuit uirtutes occulte comprehensiue esse quinque, scilicet sensum communem qui comprehendit omnia sensibilia particularium sensuum et de illis iudicat et inter ipsa discernit, et uirtutem fantasticam que conseruat species sensatas in occulto abeuntibus sensibilibus, sicut speciem soni, coloris et similium, et uirtutem ymaginatiuam uel cogitatiuam que cognoscit et ymaginatur species illas sensatas que comseruate sunt in fantasia, et uirtutem extimatiuam que cognoscit et apprehendit species non sensatas in occulto, sicut amicitiam et inimicitiam, et uirtutem memoratiuam que species illas non sensatas cumseruat. Sed Aristoteles solum posuit tres, scilicet ymaginatiuam, cogitatiuam et memoratiuam sub qua comprehendit reminiscitiuam. Nam uirtutem que conseruat species sensatas quam Auicenna ponit esse fantasticam Aristoteles posuit esse memoratiuam uirtutem que per se species sensatas conseruat et per accidens non sensatas. Non enim memoratur aliquis de amico uel inimico nisi percipiendo colorem ipsius, sonum et similia. Etiam Aristoteles non posuit aliquam uirtutem que per se comprehenderet species non sensatas quam Auicenna uocat extimatiuam, quoniam ymaginari non potuit quomodo forma aliqua sensitiua posset apprehedere formas non sensatas cum nulla uirtus eas apprehendit per se sed per accidens solum, unde hec uirtus memoratiua secundum Aristotelem per se conseruat species sensatas, per accidens non sensatas. Quid tamen de hoc sit tenendum infra dicetur, tantum tamen est tenendum ad presens quod iste uirtutes ut distincte sunt ratione organi sunt solum tres, sed distincte ratione essentiali sunt plures, et per hoc apparet solutio ad id quod obiciebatur in contrarium. Secunda in quattuor quia Auicenna primo exequitur simul de phantasia et sensu communi, secundo de ymaginatiua, tertio de extimatiua, quarto de memoratiua. Secunda ibi: et secunda quidem, tertia ibi: et hec uirtus est instrumentum; quarta ibi: tertia uero illarum. Circa primam partem est primo dubitatio utrum fantasia et sensus communis sint una uirtus uel due differentes. Et uidetur quos sint due auctoritate Auicenne in littera. Hoc etiam arguitur ratione: mouens et motum debent esse distincta loco et subiecto; sed sensus communis mouet fantasiam; ideo etc. Maior apparet septimo Phisicorum. Minor declaratur auctoritate Aristotelis in secundo De anima circa finem; ibi enim ponit quod fantasia est motus a sensu communi factus secundum actum. Item, ille uirtutes sunt differentes quarum operationes differunt et etiam organa; sensus communis et fantasia sunt huiusmodi; ideo etc. Maior nota est. Minor declaratur quoniam operatio sensus communis est receptio specierum sensibilium, sed operatio fantasie est conseruatio illarum, ut ponit Auicenna in littera. Et ex hoc apparet quod organa ipsarum sunt differentia, quoniam conseruatio fit a sicco, receptio autem ab humido sicut apparuit supra capitulo de elementis. Et hoc etiam uult Aristoteles quarto Methaurorum et etiam in De generatione et corruptione. In contrarium arguitur quia ille uirtutes sunt una uirtus, quarum organum est unum; sed organum istarum uirtutum est unum, quia anterior uentriculus cerebri, ut ponit Auicenna in littera. Unde uidete quod quando Auicenna dicit quod Philosophus certificare habet quod sint due uirtutes, falsum dicit quoniam Philosophus ponit ista esse unam uirtutem, cum habeant unum organum et unam complexionem qua operantur. Nam non potest certificare unitatem uel pluralitatem uirtutum nisi ex unitate et pluralitate organorum. Iuxta quod est intelligendum quod per fantasiam duo possumus intelligere. Per ipsam enim possumus primo intelligere uirtutem conseruantem species sensatas abeuntibus sensibilibus, et ut sic ipsa essentialiter et loco et subiecto differt a sensu communi, non quod secundum Aristotelem uirtus istas species conseruans sit fantastica, sed est uirtus memoratiua, tamen quomodocumque sit, differt hec uirtus conseruans ut dictum est a sensu communi. Et ratio huius est quoniam operatio sensus communis est receptio specierum, istius autem uirtutis operatio est illarum conseruatio. Modo receptio ab humido fit, conseruatio a sicco, ideo etc., quare diuersa complexio organi est harum uirtutum. Secundo possumus intelligere per fantasiam uirtutem apprehendentem et ymaginantem species sensatas abeuntibus sensibilibus, et ut sic proprie et uere sumitur fantasia ab Aristotele. Fantasia enim in greco non est aliud quam apparitio et ymaginatio in latino, et hoc modo fantasia est differens a sensu communi ratione essentiali, sed est illi eadem loco et subiecto. Ratio primi est ista: ille uirtutes differunt ratione essentiali quarum una apprehendit obiectum in occulto et alia in manifesto; sed sensus apprehendit obiectum in manifesto et fantasia in occulto, siue ymaginatio; ideo etc. Maior apparet: diuersitas formalis sumpmitur in uirtutibus ex modo operandi circa obiectum. Minor declaratur quoniam sensus communis species apprehendit ut ille ei redduntur ab organis sensuum propriorum, sed fantasia illas apprehendit ut ei redduntur ab intrinseco magis, puta a memoratiua uirtute preter quam recipiantur in organis sensuum propriorum. Unde sensus communis in cumparatione ad fantasiam uidetur magis apprehendere suum obiectum in manifesto, sed in comparatione ad sensus proprios magis illud apprehendit in occulto quia absque obiectis exterioribus, quod non faciunt sensus proprii. Ratio secundi est ista: ille uirtutes sunt eedem loco et subiecto quarum mutationes ad unum locum terminantur et per unum organum perficiuntur earum operationes; sed ita est, quia per unum organum, scilicet uentriculum anteriorem cerebri perficitur operatio sensus communis, saltem que est apprehendere sensibilia, licet non iudicare, et etiam operatio fantastice; ideo etc.; sed immutatio sensus communis et fantasie sunt huiusmodi quia terminantur ad animam unam que in corde est; ideo etc. Item, sentire non fit nisi quia sensibile coniunctum est primo sentienti, et ymaginari non fit nisi quia ymaginabile cuniunctum est primo ymaginanti; sed primum sentiens et primum ymaginans est anima in corde existens; ideo etc. Sed tu dices: hoc non uidetur uerum quoniam medici ponunt ymaginationem in anteriore uentriculo cerebri et Aristoteles sensum communem in corde; ergo non sunt idem loco et subiecto. Dicendum quod ymaginatio solum est in illo uentriculo sicut in organo, sed in corde simul est cum sensu communi sicut in uno subiecto. Sed aduertendum quod, ut dictum est, quod species sensate quas cognoscit ymaginatiua uirtus abeuntibus sensibilibus conseruate sunt a uirtute memoratiua que est in alio loco quam ymaginatiua quia in posteriori uentriculo in quo est maior siccitas et illa in anteriori in quo est maior humditas. Et causa huius est quia si essent in uno loco tunc toto tempore quo fieret retentio speciei sensibilis fieret ipsius ymaginatio. Modo nos experimur in nobis hoc esse falsum. Quando igitur ymaginatiua uirtus ymaginari uult de specie aliqua sensibili. illa sibi redditur ab ipsa memoratiua uirtute que eam conseruabat. Tunc aperitur uia que est inter uentriculum anteriorem et posteriorem cerebri. Sed est sciendum quod etiam in anteriori uentriculo cerebri est aliqua conseruatio speciei quia aliter ibi existens non posset ymaginari, sed illa cunseruatio ibi existens est conseruatio speciei dum ymaginatur. Attamen si ibi sit talis conseruatio non propterea fit a uirtute fantastica distincta ab ymaginatiua sicut uidetur uelle Auicenna, sed ab ipsa ymaginatiua que nichil aliud est quam fantastica secundum Aristotelem. Sed tu dices: quomodo abeuntibus sensibilibus potest anima existens in corde ymaginari de specie sensibili? Dicendum quod hoc modo: nam anima in corde existens et sensus communis in actu fit per species sensibilium ad sensum communem delatas per organa sensus particularis, et factus in actu speciem sensibilem imprimit in anteriore uentriculo cerebri, et illa impressa ibi dat ei et modum motus per spiritum, scilicet illo uentriculo deseruienti cordi ut organum, et sic anima in corde existens ymaginatur speciem apprehensam. Et per hoc potest exponi illud dictum Aristotelis in secundo De anima quando dicit quod fantasia est motus factus a sensu communi secundum actum, scilicet communi. Nam non fit fantasia et ymaginatio nisi quia sensus communis factus in actu per speciem sensibilis apprehensam illam imprimit in parte cerebri anteriori et illa impressa accidit imaginationem fieri. Non ergo intelligit Aristoteles sit quedam uirtus mota a sensu communi, ymmo est motus factus a sensu communi distincta ab illo loco et subiecto, sed dixit quod est motus quidam factus ab illo, ut uisum est. Ad auctoritatem Auicenne dicendum quod si intellexit eas esse distinctas loco et subiecto male intellexit. Ad rationem: mouens etc., concedatur. Ad minorem: uirtus mota a sensu communi; falsum est, sed est quidam motus factus ab illo. Uel dicendum quod etiam si sit mota, addhuc solum est intere eas differentia inn ratione essentiali. Ad aliam: ille uirtutes differunt quarum etc. concedatur. Ad minorem: falsum est. Tu probas auctoritate Auicenne. Dico quod conseruatio illarum specierum non est operatio uirtutis fantastice, sed memoratiue, ut uisum est. Secundo est dubitatio utrum sensus communis sit unus uel plures. Et uidetur quod plures quia saltem duo actoritate Aristotelis intertio De partibus animalium. Ibi enim dicit quod sensus tactus et gustus immediate tendunt ad cor et ideo oportet ponere unum sensum communem in corde qui iudicet inter gustabilia et tangibilia et quemdam in cerebro qui iudicet inter uisibile, audibile, odorabile. In contrarium est Auicenna et omnes ui ponunt sesnsum communem solum unum esse. Dicendum quod sensus communis solum est unus et talis existir in corde ad quem omnes species sensibilium terminantur, et hoc ideo quoniam hic sensus non solum discerenere debet inter tangibile et gustabile, sed etiam inter uisibile, audibile et odorabile, et preterea Auicenna hunc sensum ad sensus particulares comparat sicut centrum ad crcumferentias. Unde aduertendum quod Aristoteles in suis dictis uoluit ostendere quod duo essent sensus communes, sed illud dixit pro tanto eo quod organa illorum trium sensuum magis uidentur habere ortum a cerebro, organa autem aliorum duorum minus. Uel etiam hoc dixit quoniam illi tres sensus cum sint magis immateriales egent in suis operationibus maiori temperie caloris, illi autem duo minus, cum sint magis materiales. Et per hoc potest exponi illud uerbum quod dicit Auerroys in secundo Coliget, cum dixit quod sensus ommunis latitat post cristallinam. Potuit enim hoc dicere propter hoc quod sensus uisus, auditus et odoratus inter quos discernit sensus communis immediate tendunt ad cerebrum, non quod propterea uelit sensum communem esse in cerebro; nam si hoc intellexerit, male dixit. Hoc est quod dicit etc. Postquam Auicenna declarauit duas uirtutes occulte comprehendentes, unam qui est sensus communis qui uocatus est uirtus occulte comprehendens ratione apprehensionis quam facit in sompno, et aliam que est uirtus fantastica que conseruat species sensatas abeuntibus sensibilibus, licet illa sit memoratiua secundum Aristotelem, in parte ista declarat tertiam uirtutem occulte comprehendentem que est uirtus ymaginatiua que secundum Aristotelem est secunda uirtus occulte comprehendens, et primo ipsam declarat per sui operationes, secundo quantum ad comparationem illius ad uirtutes precedentes, tertio ipsam declarat quantum ad sui locum. Secunda ibi: quodcumque. Tertia ibi: et huius quidem uirtutis. Circa primam partem est primo intelligendum quod duplex est estimatio: una naturalis que fit ex instinctu nature sicut estimatio qua agnus egrediens de utero matris statim sugit mamillas ipsius preter quod eam uideat et audiat, et sic extimatio qua hirundo format suum nidum quem semper eodem modo format, quod non faceret si illius esset factiua consideratione et prudentia sicut extimatio qua domificator domum construit. Modo Auicenna in littera signanter dixit: si ei imperauerit uirtus extimatiua animalis ad differentiam extimatiue naturalis. Secundo est intelligendum quod uirtus ymaginatiua potest sumi dupliciter: uno modo ut est apprehensiua specierum sensatarum abeuntibus sensibilibus, sicut species coloris, odoris et similium, et ut sic ei non imperat uirtus extimatiua in brutis et rationalis in homine. Alio modo ut componit et diuidit species illas apprehensas, ut puta quia apprehendit album ubi debet esse et sonum ubi debet esse et sic de aliis et ut sic ei imperant ille uirtutes. Nam quando uirtus ymaginatiua alicuius apprehendit quod Petrus est ille per uisum et auditum et uirtus extimatiua illius iudicat quod talis sit inimicus, illa imperat ymaginatiue ut talem fugiat, si autem iudicat quod sit amicus extimatiua ymaginatiue imperat ut illum prosequatur. Circa secundam partem est intelligendum quod ista uirtus quam Auicenna ponit tertiam, scilicet ymaginatiuam, Aristoteles ponit secundam et eandem cum fantastica, et secundum Aristotelem ad ymaginari non sequitur opinio neque fides, ut ponit secundo De anima circa finem. Unde si uirtus ymaginatiua componat et diuidat species apprehensas non tamen de illis dat iudicium ipsas asserens esse uel non esse. Nam si ymaginor aliquid non propterea assero illud ita esse uel non esse sed iudicium et assertio de talibus speciebus ymaginatis pertinet ad uirtutem extimatiuam que sic uocatur in brutis, in homine autem uocatur uirtus cogitatiua. Differt tamen hec uirtus extimatiua asserens uel non asserens de speciebus ymaginatis ut est in homine et ut est in brutis quoniam in brutis hoc agit simplici sensatione sine discursu unius in alterum. Nam si canis ymaginatur cibum ibi esse, de ipso non asserit esse cibum sibi proprium cum discursu, sed simplici sensatione, ut cum illud uiderit uel gustauerit, sed homo asserit de aliquo ymaginato esse uel non esse discurrendo de uno particulari in aliud quousque possit assertionem facere de ymaginato uel non. Circa tertiam partem est intelligendum quod sine dubio uentriculus medius cerebri non est sedes huius uirtutis, sed magis uentriculus anterior, et causa huius est: nam specierum sensatarum conseruatio fit in uentriculo posteriori cerebri propter ipsius siccitatem, ut ponunt omnes, sed discursus talium specierum fit in uentriculo medio, et causa est quoniam discursus talium specierum fit quia ipse conseruate in memoratiua uirtute redduntur ymaginatiue uirtuti. Modo ille redduntur per uentriculum qui medius est inter anteriorem et posteriorem uentriculum et ideo oportet necessario ponere ymaginationem talium specierum fieri in anteriori uentriculo cerebri, et hoc est expresse intentio Galieni in tertio De accidenti et morbo et tertio De interioribus, et etiam Aristotelis, et ideo possibile est pati ymaginatiuam uirtutem et non extimatiuam que fit cum discursu, sicut in illo qui ymaginans tibicinatores in domo iubebat eos expelli, et etiam possibile est pati extimatiuam et non ymaginatiuam sicut in illo qui proiciens erat urceos de domo. Deinde cum dicit: Hec uirtus, in parte ista declarat quartam uirtutem occulte comprehendentem, scilicet uirtutem extimatiuam, et primo ipsam declarat per sui operationem. Secundo eam notificat comparando precedentibus uirtutibus. Tertio ipsam notificat quantum ad modum cognitionis ipsius a medico Secunda ibi: et hec quidem uirtus. Tertia ibi: et medico Circa primam partem est intelligendum quod uirtus extimatiua potest dici ut apprehensio rationalis quia non est absolute rationalis quia non apprehendi uniuersalia, neque sensibilis cum non comprehendat sensata. Potest etiam dici apprehensio non rationalis in quantum uniuersalia non apprehendit. Secunda in duas quia Auicenna primo facit quod dictum est. Secundo remouet quamdam dubitationem. Secunda ibi: quidam. Circa primam partem est intelligendum quod ex dictis Auicenne debemus concipere quod uirtus extimatiua est illa que asserens est uel non asserens de speciebus ymaginatis cumferendo particularia adinuicem et maxime in homine. Et protanto frater Thomas in primo Metaphisice ponit quod in homine est duplex uirtus, una collatiua particularium que est cogitatiua uel extimatiua et alia collatiua uniuersalium que est intellectiua. Sed hic est dubitatio utrum sit aliqua uirtus que comprehendat per se non sensata que uocetur extimatiua, et uidetur quod sic auctoritate Auicenne hic et in suo sexto De animalibus. Hoc etiam arguitur auctoritate Thome et Alberti. Nam ipsi ponunt quod sit quedam uirtus que comprehendat intentiones particulares de genere substantie sicut Dyarii filium que solum est in homine, quedam que comprehendit intentiones particulares de genere accidentis, sicut amicitiam et inimicitiam et similia, et hec reperitur in homine et in brutis: prima uocatur cogitatiua, secunda extimatiua magis. Hoc etiam arguitur ratione: si in nobis non esset aliqua uirtus comprehendens intentiones particulares de genere substantie sequeretur quod intelligere non esset in nobis; sed consequens est falsum ut notum est ad sensum; ideo etc. Consequentia declaratur; nam quod quid est rei est primum ens secundum Aristotelem in quinto Metaphisice; modo primum ens est primum obiectum intellectus secundum Aristotelem in tertio De anima; ideo quod quid est rei de genere substantie uniuersale existens est primum obiectum intellectus; intellectus ergo uolens intelligere uniuersale de genere substantie, puta hominem, oportet quod ipsum abstrahat ab indiuiduis particularibus de genere substantie, sicut a Sorte et Platone et similibus. Si igitur ita est, necessarium est ponere quamdam uirtute que comprehendat indiuidua de genere substantie, et talis est extimatiua, quoniam intellectiua non potest illa comprehendere. Item, illa uirtus que ponit differentiam inter aliqua oportet quod illa cognoscat; sed uirtus extimatiua ponit differentiam inter sensata et non sensata, ergo oportet quod utraque cognoscat. Maior de se nota est. Minor declaratur: nam talis uirtus ponit differentiam inter uocem lupi et inimicitiam lupi et neutrum per alterum cognoscit. Item, natura non debuit in necessariis deficere sicut neque debuit superhabundare in superfluis; sed hec uirtus est homini necessaria; ideo etc. Maior apparet in secundo De anima et in pluribus aliis locis. Minor declaratur: nam quia homo est inter omnia animalia perfectum, oportuit ut in eo esset non solum uirtus cognoscens conueniens et inconueniens in sensatis, sed in non sensatis, ut amicitiam ut conueniens, et inimicitiam ut inconueniens. Modo talis est uirtus extimatiua. In contrarium est Aristoteles qui nuncubi ponit hanc extimatiuam uirtutem que per se est comprehendens non sensata. Ad istam questionem dico secundum intentionem Aristotelis et ueritatem quod uirtus extimatiua est eadem cum ymaginatiua loco et subiecto, differens solum ratione ab illa. Primum declaratur sic: primo ex impositione nominis. Nam ista uirtus comprehendens non sensata per se, sicut indiuidua substantie, ut Diarii filium, uel indiuidua accidentis, ut amicitiam et inimicitiam, uel est uirtus intelligibilis uel sensibilis; non intelligibilis, ut illi concedunt, non etiam sensibilis quia tunc sequeretur quod uirtus sensibilis, sicut est sensibilis sic etiam esset non sensibilis. Nam sensibilis dicitur quia per se cumprehendit sensata. Si ergo cumprehenderet non sensata per se diceretur non sentiens, quod est falsum. Item, suppono unum, quod uirtus sensitiua non immutatur nisi a speciebus que ad ipsam delate sunt a sensibilibus propriis. Tunc arguo sic: quotiens aliquid est coniunctum alteri per accidens non potest per se cognosci nisi distinguatur ab illo per se; sed non sensatum est per accidens coniunctum sensato; ergo non poterit per se cognosci nisi per se distinguatur a sensato; sed distinctum a sensato ab anima sensitiua cognosci non potest, ut supponebatur; ideo etc. Et non ualet si dicatur quod uirtus extimatiua abstrahit species non sensatas a sensatis unde abstractas potest per se cognoscere, quoniam cum abstrahere sit quedam agere et uirtus extimatiua sit uirtus passiua sequeretur quod una uirtus respectu eiusdem esset actiua et passiua. Hoc autem est impossibile. Nec eiam ualet si dicatur quod species non sensate sunt proprium obiectum uirtutis extimatiue et unaqueque uirtus per se comprehendit proprium obiectum, quoniam non possunt species ille proprium obiectum esse extimatiue uirtutis nisi per se distincte sint a speciebus sensatis. Modo, ut iam declaratum est, uirtus extimatiua non potest illas cognoscere ut distincte sunt a speciebus sensatis; ideo etc. Item, extimatio est motus factus ab ymaginatione secundum actum secundum Auicenna in littera, sicut ymaginatio est motus factus a sensu secundum actum. Unde in essentialiter ordinatis posterius mouetur a priori; sed uirtus extimatiua est posterior quam ymaginatiua, ideo ab ipsa mouebitur. Tunc arguo sic: nichil mouet nisi secundum quod est in actu; sed uirtus ymaginatiua fit in actu per se per species sensatas, per accidens per species non sensatas, ideo per se mouebit extimatiuam cum per se comprehenderit sensata et per accidens cum comprehenderit non sensata. Item, sic se habet uirtus ymaginatiua ad conueniens et nocitiuum coniunctum ymaginabili sicut se habet sensus ad conueniens et nocitiuum coniunctum sensibili; sed sic se habet sensus ad illa quod per se distinguit inter conueniens et nocitiuum coniunctum sensibili, ergo sic se habebit ymaginatiua ad conueniens et nocitiuum coniunctum ymaginabili, sicut ad amicitiam et inimicitiam et similia quod inter illa per se distinguet. Non ergo est necessaria extimatiua que hoc faciat. Maior satis uidetur nota. Minor declaratur; nam sensus gustus distinguit inter dulce et amarum quia dulce est conueniens sibi et amarum nocitiuum eo quod inclinatio sensus est ad delectabile et fuga ipsius a nocitiuo; etiam quia obiectum proportionatum est et improportionatum sensui, sed proprotionatum est ei quia conueniens, improportionatum quia nocitiuum; ideo etc. Item, si esset talis uirtus que per se comprehenderet non sensata, scilicet extimatiua, hoc non esset nisi quia ipsa poneret differentiam inter sensata et non sensata secundum eos; sed non potest ponere inter illa differentiam quia secundum eos ipsa non cognoscit sensata sed solum non sensata; ideo oportebit ponere aliam uirtutem que faciat differentiam inter illa que illa cognoscat; modo hoc est impossibile quoniam obiecta genere differentia non possunt esse unius potentie; modo sensata et non sensata differunt genere; ideo etc. Et non ualet si dicatur quod uirtus extimatiua potest ponere differentiam inter illa quia est comprehendens sensata per se et non sensata per accidens; modo sufficiens est in cognitione non sensatorum ut ipsa per accidens cognoscantur per sensata; ergo sufficiens est uirtus ymaginatiua in cognitione illorum preter extimatiuam. Item, illud cognoscitur tantum per accidens quod cognoscitur altero cognito et sine cuius cognitione illud cognosci non potest; sed sensatum per accidens cognoscitur cognito sensato per se, et sine illius cognitione cognosci non potest; ideo etc. Maior nota est. Minor declaratur. Nam aliquis non cognoscit inimicum nisi percipit eius uocem et figuram. Ouis enim non cognoscit lupum inimicum nisi quia ipsius uocem percipit per auditum et figuram per uisum. Dico tamen quod licet uirtus extimatiua sit una uirtus loco et subiecto cum ymaginatiua, est differens tamen ratione ab illa. Nam alia ratione uirtus ymaginatiua dicitur ymaginatiua et alia ratione dicitur extimatiua. Uirtus enim ymaginatiua est uirtus que comprehendit species sensatas per se et etiam per accidens conseruata in memoratiua uirtute, illas componens et diuidens et etiam de illis asserens et non asserens cum deliberatione et discursu. Unde uirtus ymaginatiua in uno homine differt ab extimatiua in brutis quoniam uirtus in brutis dicitur ymaginatiua in quantum solum apprehendit species sensatas per se, sed dicitur extimatiua in quantum per accidens apprehendit species non sensatas quia per sensatas. Sed in duobus secundum rationem differt ymaginatiua ab extimatiua in homine: unum est quia ex hoc ymaginatiua est extimatiua, ut dictum est, quia apprehendit non sensata per sensata, aliud est quia in homine non sensata apprehendit per sensata cum discursu quodam discurrendo a sensato per se in sensatum per accidens, et a sensato per accidens in sensatum per se, ita tamen quod uirtus ymaginatiua apprehendit non sensata per sensata magis per uentriculum anteriorem cerebri, sed in cognoscendo illa cum discursu magis agit per uentriculum medium per quem fit reditio specierum conseruatarum in memoratiua uirtute ipsi ymaginatiue uirtuti. Ad rationes illorum. Ad primam: si in nobis etc., falsum est. Sufficit enim in nobis esse uirtutem que solum per accidens comprehendat indiuidua de genere substantie et etiam de genere accidentis, et talis est uirtus ymaginatiua, quoniam intellectus agens abstrahens uniuersale de genere substantie ab indiuiduis etiam ipsum abstrahit ab indiuiduis de genere accidentis. Non enim fuit possibile intellectum cognoscere substantiam nisi per accidentia ita tamen quod in instanti simul in intellectu acquiritur cognitio perfecta substantie et etiam accidentium, licet natura prior sit cognitio substantie quam accidentium. Ad secundam: illa uirtus etc., concedatur uel per se uel per accidens. Modo uirtus ymaginatiua que est per se cognoscens sensata, cognoscit per accidens non sensata et hoc ei sufficit ad ponendum differentiam inter illa.Ad tertiam; natura non debuit etc, concedatur. Ad minorem: falsum est. Tu probas. Dicendum quod suffecit nature ut nobis daret quamdam uirtutem que esset per se cognoscens conueniens et inconueniens in sensatis et per accidens conueniens et non conueniens in non sensatis, et hec est uirtus ymaginatiua ut uisum est; ideo etc. In parte ista Auicenna remouet quamdam dubitationem. Dixerat enim supra quod uirtus apprehesiua specierum non sensatarum est uirtus extimatiua; modo uult ostendere quod etiam secundum quosdam talis uirtus potest uocari ymaginatiua. Iuxta quod est sciendum quod uirtus extimatiua uocari potest ymaginatiua in quantum ipsa est eadem subiecto et loco cum ymaginatiua uirtute. Uocari autem potest extimatiua in quantum ipsa differens est ratione a uirtute ymaginatiua. Nam uirtus ymaginatiua est que species comprehendit abeuntibus sensibilibus, sed uirtus extimatiua est illa que asserns est uel non asserensdifferentias de speciebus ymaginatis. Deinde cunm dicit: et medico in parte ista ostendit modum considerationis medici circa uirtutem extimatiuam. Circa quam est dubitatio: Auicenna ponit quod impedimenta uirtutis extimatiue sequuntur impedimenta uirtutis ymaginatiue, fantastice et memorialis. Sed contra: nam Galienus in De accidenti et morbo ponit quod possibile est uirtutem extimatiuam siue cogitatiuam defectuosam esse preter quod defectus accidat in ymaginatiua et memoratiua. Recitat enim ibi de quodam in quo uirtus ymaginatiua defectuosa non erat quia ymaginabat urceum esse urceum et ciatum esse ciatum, nec memoratiua quoniam cum restitutus fuerit sanitati memorabatur eorum que fecerat sed in eo uirtus cogitatiua defectuosa fuit quia iudicabat esse prohiciendum quod erat retinendum. Item, cuius uirtutis est obiectum particulare distinctum ab obiectis aliarum uirtutum sensitiuarum, illa uirtus debet habere organum et locum distinctum ab organo et loco illarum uirtutum; sed uirtus extimatiua est huiusmodi; ergo etc. Possibile igitur erit ipsam deficere propter defectum sui loci preter quod accidat defectus in loco aliarum uirtutum. Maior nota est, quia licet illa uirtus cuius obiectum est uniuersale sicut uirtus ymaginatiua non possit habere organum distinctum ab aliis organis aliarum uirtutum, tamen uirtus cuius obiectum est particulare distinctum, potest habere organum distinctum ab organis aliarum uirtutum. Minor declaratur quia obiectum extimatiue uirtutis est species non sensata que alia est ab obiecto aliarum uirtutum. Preterea uidetur quod nocumentum non possit accidere in extimatiua uirtute ex nocumento memorialis, quoniam ex nocumento posterioris non accidit nocumentum prioris; sed uirtus memorialis est posterior ymaginatiua; ideo etc. In contrarium est Auicenna. Respondent aliqui uolentes saluare Auicennam cum Galieno quod uirtus extimatiua comparatur ad ymaginatiuam dupliciter: uno modo ut uirtis ymaginatiua est simplicium apprehensiua, et ut sic potest accidere nocumentum in extimatiua uirtute preter quod accidat in ymaginatiua, et hoc modo intelligit Galienus in tertio De accidenti et morbo; alio modo ut est compositiua et diuisiua simplicium apprehensorum, et ut sic numquam accidit nocumentum in ipsa quin accidat nocumentum in extimatiua uirtute, et hoc modo intelligit hic Auicenna. Sed quod isti dicunt non est uerum neque concordari potest Auicenna cum Galieno, quoniam per intentionem sibi contradicunt. Unde dico quod possibile est quod accidat defectus in ymaginatiua uirtute preter quod accidat in extimatiua et e conuerso. Et ratio huius est: nam operatio ymaginatiue uirtutis est quod apprehendat simplicia et etiam illa diuidat et componat ita tamen quod circa hanc uirtutem non consistit ueritas uel falsitas, quod declaratur primo auctoritate Aristotelis in secundo De anima. Dicit enim ibi quod est ossibile ymaginari falsa et non entia, quia possibile est secundum ipsum in De sensu et sensato ymaginari magnitudinem que non est et yrcoceruum et similia. Et declaratur hoc ratione quia ubi non est assertio uel non assertio ibi non consistit ueritas uel falsitas; sed assertio uel non assertio de speciebus ymaginatis pertinet ad extimatiuam uirtutem, non autem ad ymaginatiuam et ideo circa iudicium extimatiue uirtutis existit ueritas et falsitas, non autem circa apprehensionem ymaginatiue. Nam possibile est quod ego ymaginer montem aureum et tamen hoc falsum non est neque uerum quousque ego non extimem et iudicem sic esse uel non esse. Igitur alia est operatio ymaginatiue uirtutis siue apprehendat simplicia siue componat illa uel diuidat ab operatione extimatiue uirtutis que asserens est uel non asserens de speciebus ymaginatis. Sed aduertendum quod defectus extimatiue uirtutis aliquando sequitur defectum ymaginatiue uirtutis ut cum quis ymaginatur urceum uitreum esse argenteum et sic iudicat et asserit esse, aliquando sequitur defectum memoratiue uirtutis ut cum iudicium fieri habet ex collatione plurium in memoria retentorum. Per hoc apparet solutio ad auctoritatem Galieni quia bene dicit, ut uisum est et per consequens etiam ratio uerum arguit. Nam uirtuti extimatiue in quantum discurrit ab uno in aliud appropriatur medius uentriculus cerebri per quem redduntur species a memoratiua uirtuti ipsi ymaginatiue. Ad aliam, quando dicitur ad nocumentum posterioris etc., uerum est quando posterius non est priori necessarium; modo uirtus memoratiua necessaria est extimatiue quia conseruat species non sensatas quas cognoscit extimatiua. Uel dicendum quod licet uirtus memoratiua quantum ad apprehensionem sit posterior tamen quantum ad redditum specierum, cum redduntur a memoratiua extimatiue et etiam ymaginatiue est illis prior. Deinde cum dicit: tertio uero, in parte ista Auicenna declarat uirtutem occulte comprehendentem que est urtus memorialis et primo ipsam declarat quantum ad sui operationem, secundo quantum ad suum locu, tertio remouet quamdam dubitationem, quarto determinat de quadam uirtute occulte comprehendente que ad medicum non pertinet que est uirtus intellectiua. Secunda ibi: et est thesaurus. Tertia ibi: et eius quidem locus. Quarta ibi: hic uero. Circa primam partem est intelligendum quod uirtus memoratiua potest dici quinta hoc modo, quoniam sensus communis est prima uirtus occulte comprehendens, secunda uirtus fantastica, tertia ymaginatiua, quarta extimatiua siue cogitatiua, quinta memoratiua. Potest etiam dici quarta ponendo quod sensus communis et fantasia sint una uirtus. Potest etiam dici tertia secundum Galienum et Aristotelem et ueritatem ponendo quod sensus communis sit ex uirtutibus manifeste comprehendentibus, et sic uirtutes occulte comprehendentes solum sunt tres, scilicet fantastica siue ymaginatiua et uirtus extimatiua et uirtus memorialis. Sed hic est dubitatio utrum sit aliqua uirtus que conseruat per se species non sensatas que dicitur memoratiua. Et uidetur quod sic auctoritate Auicenne hic. Et idem ponit Thomas et Albertus. Hoc etiam arguitur ratione: obiecta genere differentia habent diuersas uirtutes; sed species sensate et non sensate sunt genere differentes; uirtutes ergo earum erunt diuerse; alia igitur erit uirtus que est conseruatiua per se specierum sensatarum ab ea que est conseruatiua specierum non sensatarum; sed hec non potest esse nisi uirtus memoratiua; ideo etc. Item, illa uirtus est ponenda que facit ad necessitatem animalis et eius salutem; sed uirtus conseruatiua per se specierum non sensatarum est huiusmodi; ideo etc. Maior apparet quia natura non deficit in necessariis. Minor declaratur quia sicut necessarium est animali cognoscere quid conueniens et inconueniens in speciebus sensatis per memorationem illarum, sic ei necessarium est cognoscere quid conueniens et inconueniens in speciebus non sensatis per illam memorationem. In contrarium arguitur auctoritate Aristotelis in De memoria et reminiscentia, scilicet quod non sit uirtus aliqua que sit per se conseruatiua specierum non sensatarum, sed illa eadem que est conseruatiua specierum sensibilium per se est conseruatiua specierum non sensibilium per accidens. Dicit enim sic Aristoteles quod memoria per se est sensibilium et per accidens intelligibilium. Tunc arguo sic: si in eodem loco cum conseruatione sensibilium fit conseruatio intelligibilium in eodem loco cum conseruatione sensibilium fit conseruatio non sensibilium quoniam plus distat intelligibile a sensibili quam non sensibile a sensibili; sed ita est secundum Aristotelem ibidem; ideo etc. Item, Aristoteles ponit ibi quod ymaginatio, extimatio et memoria sunt passiones eiusdem, scilicet primi sensitiui. Tunc arguo sic: si ymaginatio, extimatio et memoria sunt eiusdem, scilicet primi sensitiui, in eodem loco conseruata est species ymaginata, extimata et memorata; sed ita est secundum Aristotele ibidem; ideo etc. Ad questionem istam ego dico quod non est aliqua uirtus que sit conseruatiua specierum non sensatarum per se, sed illa eadem que est conseruatiua specierum sensatarum per se est conseruatiua specierum non sensatarum per accidens. Et ratio huius est: conseruatio rei sequitur cognitionem rei quoniam aliquis accipit cognitionem de re ut eam cognoscat cum uult; hoc autem non potest fieri nisi eam conseruet; sed primum sensitiuum est per se cognoscens sensibilia et per accidens non sensibilia; ergo erit per se conseruans sensibilia et per accidens non sensibilia. Sed hic est dubitatio de intelligibilibus sicut de sensibilibus, utrum de intelligibilibus sit memoria per se. Et uidetur quod sic auctoritate Aristotelis in tertio De anima. Dicit enim ibi quod anima est locus intelligibilium per sensum et intelligibilium per intellectum; sed locus est conseruatiuus locati; ideo sicut erit aliqua uirtus conseruatiua sensibilium per se sic etiam erit aliqua uirtus conseruatiua intelligibilium per se. Item, apud intellectum est habitus scientificus, sed habitus ille non est nisi per memoriam intelligibilium; ergo oportet memoriam aliquam ponere que sit intelligibilium per se. Dico ad hoc quod non est aliqua uirtus conseruatiua intelligibilium per se, sed illa que est sensibilium conseruatiua per se est conseruatiua intelligibilium per accidens. Et ratio huius est duplex: una est: sicut in prima comprehensione ymaginatio reddit speciem intelligibilem intellectui possibili per abstractionem factam ab intellectu agente, sic in secunda comprehensione quando species redditur ymaginationi a memoratiua uirtute potest ymaginatio illam reddere intellectui possibili per abstractionem factam ab intellectu agente; sed uirtus memoratiua illam reddens ymaginationi est conseruatiua specierum; ideo etc. Item, secundum Aristotelem in De memoria et reminiscentia: memoria est habitus primi sensitiui, quorum ergo non est habitus eorum non est memoria; sed intelligibilium non est habitus; ergo eorum non est memoria. Maior nota est. Minor declaratur quoniam Aristoteles VI Ethicorum, habitus est potentia et habilitas qua quis potest operar cum uult; sed intellectus in intelligendo intelligibilia non eget aliqua dispositione ipsum habilitante ad hoc secundum Aristotelem tertio De anima. Ipse enim est summe dispositus ad intelligendum intelligibilia et totus defectus qui ei accidit non contingit nisi ex parte sensibilium uirtutum. Ad rationes ipsorum: anima est locus specierum, uerum est quia earum comprehensiua et earum conseruatiua simul, sed non distincte, tamen aliquarum per se ut sensibilium, aliquarum per accidens ut intelligibilium. Et cum dicitur: locus est conseruans locati, uerum est locus realis et exterior, non autem intentionalis. Uel dicendum quod anima bene est conseruatiua specierum per accidens conseruando species sensibiles. Ad secundam: apud intellectum est habitus scientificus, uerum est; sed ille fit per memoriam, uerum est; modo ad hoc sufficit ut intelligibilium sit memoria per accidens Ad rationes. Ad primam: obiecta genere differentia etc. concedatur. Ad minorem, uerum est, unde illarum sic est memoria sicut est apprehensio et quia specierum non sensatarum apprehensio est per accidens, ut uisum est, ideo etiam ipsarum est memoria per accidens. Ad secundam: illa uirtus est ponenda etc. Ad minorem: illa uirtus est ponenda, concedatur. Ad minorem, uerum est sed sufficit quod conueniens et inconueniens in non sensatis solum memoretur per accidens. Circa secundam partem est intelligendum quod ratio eius quod dicit Auicenna est ista, quia conseruatio bene fit a sicco sicut receptio ab humido; modo pars posterior cerebri in comparatione ad alias siccior est. Hoc etiam declaratur ex quibusdam sensatis; nam cum aliquis habet multos humores fleumaticos circa partem posteriorem cerebri uidemus illum in memoria deficere; si autem euacuentur ei memoria restituitur. Et protanto Aristoteles ponit in De sensu et sensato pueros esse male memores propter multam humiditatem cerebri ipsorum, unde etiam Aristoteles ponit conseruationem specierum fieri in cerebro propter fieri in cerebro contemperantiam spiritus qui multum in corde erat distemperatus. Attamen ipse non distinxit loca secundum cerebrum in quibus uirtutes consistunt quoniam ad hoc non habuit signa sensata, sed illa inuenerunt medici. Unde sciendum quod uirtutes animales possunt considerari dupliciter: uno modo ut cognoscitiue sunt et sic sunt in corde, alio modo ut representatiue sunt cognitionis et sic sunt in cerebro.Iuxta quod notandum quod est quadruplex representatio speciei occulte, una absoluta et hec fit ab ymaginatiua uirtute in primo uentriculo cerebri, alia est representatio ipsius quantum ad iudicium et ista fit ab extimatiua in uentriculo medio, alia est que fit sub ratione rei prius cognite absolute et hec fit in posteriori uentriculo a uirtute memoratiua, alia est que fit sub ratione rei prius cognite, ut ex aliquo memorato fit recordatio alicuius obliti et hec fit ab ipsa uirtute reminiscitiua. Circa tertiam partem est intelligendum quod uirtus reminiscitiua, ut ponit Auicenna, non patitur illa impedimenta que patitur rememoratiua, unde in hoc Auicenna male dixit quoniam ipsa in corpore organum non habet sicut memoratiua, ymmo ipsa suam operationem facit, que est collatio particularium, per operationem cuiuslibet trium uirtutum, scilicet ymaginatiua, extimatiua et memoratiua; ad ipsam enim operandam requiritur ut species bene ymaginetur, extimetur et memoretur, et ideo sic est dicendum de ipsa sicut dicebat Auicenna supra de extimatiua, scilicet quod eius impedimentum sequitur impedimentum aliarum uirtutum. Et hec fuit uirtus propter quam nobis fuit coniuncta rationalis eo quod ipsa erat particularium collatiua ex quarum collatione fit uniuersalis cognitio quod est subiectum intellectus, et sicut est de ipsa uirtute reminiscitiua, sic de intellectiua, quoniam etiam intellectiua in corpore organum non habet, sed eius operatio ex operatione omnium uirtutum dependet, unde dicebat Auerroys in tertio De anima quod ymaginatiua, extimatio et memoria sibi inuicem coadiuuant ut representent ydolum intellectui possibili et agenti. Uirtus enim ista, scilicet intellectiua, secundum Aristotelem, nec nobis coniuncta est neque ex parte corporis, neque ex parte anime, sed ex parte cognitionis specierum, unde secundum ipsum hec uirtus, saltem secundum actum, inest nobis a quinto anno supra et non infra. Quod dicitur in quarta parte notum est, hoc etiam quod dicit, etc. Sicut dicebatur superius uirtus qua distinguitur animal a non animali est duplex, scilicet uirtus animalis sensitiua et uirtus animalis motiua. Nam per hoc quod aliquid sentit conueniens uel inconueniens uel mouetur ad fugiendum uel prosequendum ex hoc iudicamus illud animal esse. Postquam igitur Auicenna inuestigauit genus primum uirtutis animalis, scilicet sensibilis, in parte ista inuestigat aliud secundum uirtutis animalis mobilis et primo illam notificat ratione instrumentorum cum quibus fit motiua uirtus, secundo ratione principiorum a quibus ipsa fit. Secunda ibi: et est genus. Circa primam partem est intelligendum quod laxatio et contractio cordarum non debet intelligi respectu unius et eiusdem corde sed diuersarum eo quod contractio et laxatio sunt motus oppositi et tales non possunt fieri in eodem tempore respectu eiusdem mobilis, sicut uerbigratia quando manus mouetur ad partem ipsius domesticam tunc contrahuntur corde que sunt in parte domestica et laxantur que sunt in parte siluestri et e conuerso cum mouetur ad partem siluestrem: Secundo est intelligendum quod membra que mouentur contractione et laxatione cordarum sunt iuncture, unde debet exponi membra et pro, id est uirtute. Ita ponit Aristoteles in De causa motus animalium et in De progressu animalium. Et causa huius est quoniam probatum est in De causa motus animalium quod omnis motus fit per aliquod fixum, unde necessarium fuit membrum quod moueri debebat diuisionem habere habere in parte motam et in parte fixam; talem autem est in iunctura. Tertio est intelligendum quod in comparatione ad membrum quod est principium primum motus, scilicet cor, sunt quattuor instrumenta necessaria ad hoc quod membrum moueatur motu uoluntario progressiuo, quorum unum est uia per quam transmittitur uirtus motiua ad membrum quod moueri debet que est neruus, et causa huius est quia mouere est agere et non pati; modo principale agens non potest agere in passum nisi mediante agente instrumentali, et maxime si remotum sit a passo; quia igitur cor primum mouens existens erat maxime remotum a membro quod moueri debebat non potuit illud mouere nisi mediante instrumento quod est calor motiuus, propter quod necessarium fuit calorem illum ad membra debentia moueri transmitti, non potuit autem transmitti nisi esset quidam uia illum deferens; talis autem est neruus, Secundum quod necessarium est quia oportet esset quoddam membrum in quo permaneat uirus motiua tamquam in quodam particulari principio, et illud est musculus, et causa est quia non expedit ut semper mouentia moueant presente primo mouente et hoc ideo ne occupatio fiat in primo mouente neque etiam in secundis. Nam secundum Aristotelem in De causa motus animalium sic est de constitutione corporis sicut sic est de ciuitate bene legibus recta; sed sic est in illa quod in agendis officiis non sempert oportet monarcham ciuitatis presentem existere, a principio enim ordinauit ut quilibet facere officia propria necessaria ad communem utilitatem. Et sic etiam in constitutione corporis a principio ordinati fuerunt musculi ut officiales in mouendo preter quod sit presentia alicuius transmissi a corde, unde ipsi uocati sunt membrum mobile ex se quia habent partem mouentem quia calorem et partem motiuam ut eorum substantiam, et nullum aliud membrum potuit noc habere, quia nec corda nec neruus nec caro nec os ut declaratum est ab Aueroy secundo sui Colliget. Tertium quod est necessarium est corda ut per ipsam possit coniungi musculus mouens membro mobili. Quartum quod est necessarium est membrum quod moueri debet, et illud est iunctura que est bene mobilis propterea quia diuisionem habet in partem fixam et partem mobilem. Et hec quattuor tangit Auicenna in littera. Primum tangit cum dicit: et eius penetrationis in neruis; secundum cum dicit: cum lacertis sunt; tertium cum dicit: que cordas contrahit et laxat; quartum cum dicit: propter quod mouentur membra et iuncture. Sed est aduertendum quod ista instrumenta dicta non requiruntur ad omnem motum localem, sed solum in illo qui progressiuus est qui est de uno toto loco ad unum totum locum, siue sit totius corporis animalis, siue unius membri ut manus et pedis. Et per hoc separatur motus iste a motu dilatatiuo et constrictiuo que fit in animalibus terre affixis ut in conchiliis marinis Secundo est aduertendum quod si sint quedam animalia que moueatur motu locali progressiuo, sicut musce, apes et similia in quibus talia non apparent est tamen dicere quod in eis sunt quedam illis proportionalia. Circa secundam partem est intelligendum quod principia motus sunt multiplicia: unum est quod habet rationem mouentis sed non moti, ut appetibile extrinsecum quod a nullo mouetur, unde dicebat Aristoteles in tertio De anima quod appetibile est primum mouens, quod bonum est uel apparens bonum; aliud est quod habet rationem mouentis et moti; aliud est in alio genere motus a genere motus localis, quia in genere motus alterationis, sicut species appetibilis que mota est ab appetibili et mouens appetitum, et hoc secundum illos qui ponunt speciem appetibilis differre a motu appetibilis mouentis appetitum spazio bianco riempito in alto con lettere pi piccole stessa mano: dicere hoc forte et ipsi ponunt quod, cum species talis nichil aliud sit quam motus ille, scilicet appetibilis mouentis appetitum et talis motus est alterationis motus, unde dicebat Aristoteles in De causa motus animalium quod species in anima calefaciunt uel infrigidant Aliud est quod habet rationem mouentis et moti in eodem genere motus, quia localis, et ille est duplex quia quoddam est mobile ex se ut musculus, quoddam est non mobile ex se, sed ab alio, mouens etiam aliud ut corda que mouetur a musculo et mouet membrum. Primum recitat cum dixit: a qua prouenit communis consensus. Usus autem fuit isto modo loquendi quoniam si extimatiua uel cogitatiua iudicare debeat de appetibili ex discursu intentionum indiuidualium eget in hoc communi comparatione apparitione ymaginatiue uirtutis et etiam memoratiue Secundum tetigit cum dixit: iudicium extimatiue uirtutis. Nam uirtus ymaginatiua non est illa que mouet propter speciem apprehensam eo quod ipsa assertionem uel non assertionem non facit de illa, sed extimatiua est illa que mouet eo quod ipsa est asserens uel non asserens de specie appetibili apprehensa. Tertium tetigit cum dixit: in unoquoque musculo est natura alia etc; et dixit signanter natura quia licet motus musculi principium sit iudicium, modi tamen motus ipsius principium est natura quia in unoquoque musculo alia est eo quod etiam modus motus qui est in unoquoque musculo alius est et alius; et ista natura in musculis existens non est aliud quam quedam uirtus derelicta in musculis in principio plasmationis ipsorum a uirtute intellectuali diuina illi similis existens, sicut etiam in cultello, cum factus est, derelinquitur quedam uirtus in ipso ab arte que est in anima fabri similis illi per quam potest incidere uel perforare et similia facere. Quartum autem non tetigit quia hoc notum erat ex precedenti parte. Et ex hiis que hic dicuntur apparet solutio illius questionis in qua queritur utrum uirtus motiua sit una uel plures. Et est dicendum quod est una specie, sed est plures numero sicut musculi corporis sunt plures numero. Deinde cum dicit: dicemus, postquam Auicenna determinauit de uirtutibus, in parte ista determinat de operationibus, et causa huius potest esse quoniam, licet operatio sit effectus a uirtute procedens, non est inconueniens quod aliquid appropriatum sit operationi quod non sit appropriatum uirtuti, ut puta quod est operationem unam procedere a duabus uirtutibus, et quantum ad hoc quod appropriatum est operationi quod non est appropriatum uirtuti determinat Auicenna hic de operationibus. Et primo proponit quod intendit de eis hic determinare, secundo de eis exequitur. Secunda ibi: sicut cibi. Circa primam partem est dubitatio: diceret aliquis: quare Auicenna dixit operationum singularium? Iuxta quod et intelligendum quod singulare distinctum est contra id quod commune est, et ideo quot modis operatio aliqua est communis tot modis dicitur singularis; modo operatio aliqua dicitur communis tripliciter: uno modo communitate predicationis, sicut operatio naturalis que predicatur de actractione, digestione et aliis. Alio modo communitate participationis ut operatio que a pluribus membris participata est dicitut communis sicut nutricatio. Alio modo communitate utilitatis sicut est digestio stomaci. Modo etiam operatio his tribus modis dicitur singularis, et hic sumitur operatio singularis primo modo. secundo non aut tertio quoniam secundum Auicennam hic appetitus cibi a stomaco est operatio singularis, et tamen hec operatio est communis iuuamenti toti. Sed tu dices: non uidetur quod operatio aliqua singularis fiat a duplici uirtute quoniam operatio sequitur uirtutem et ideo si uirtutes erunt plures per consequens operatio erit plures. Dicendum quod operatio que a uirtute immediate dependet una est et plures secundum unitatem et pluralitatem uirtutis a qua dependet, sed operatio que ab illa non procedit immediate sed mediate, sicut est appetitus cibi a stomaco, talis potest esse una etsi uirtutes sint plures, quoniam una constituitur ab illis operationibus que immediate ab illis uirtutibus procedunt. Secundo est aduertendum quod operatio dicitur composita dupliciter: uno modo quia a uirtutibus pluribus dependet, alio modo quia procedit a uirtute et a qualitate. Sed est aduertendum quod operatio a uirtute et qualitate procedit dupliciter, uno modo sic quod utrumque est principale mouens et ut sic operatio ab illis procedens est composita, alio modo sic quod uirtus est principale et qualitas instrumentale, et hoc modo operatio ab illis procedens non est composita. Et ex hoc apparet quod digestio operatio composita non est quoniam licet fiat a uirtute et qualitate qualitas est solum agens instrumentale et uirtus principale. Secunda in duas quia Auicenna primo exequitur de operatione que est composita ex parte uirtutum, secundo ex parte uirtutis et qualitatis. Secunda ibi: et fortasse.Prima in quattuor, sicut quattuor sunt ille operationes composite de quibus exequitur. Secunda in duas quia Auicenna primo exequitur de operatione que est composita ex parte uirtutum, secundo ex parte uirtutis et qualitatis. Secunda ibi: et fortasse. Prima in quattuor sicut quattuor sunt ille operationes de quibus exequitur. Secunda ibi et similiter transgluciendi. Tertia ibi: transitus. Quarta ibi: similiter superfluitatum. Circa primam partem est intelligendum quod desiderium cibi in stomacho potest sumi dupliciter: uno modo per inclinationem solam ad cibum et sic fit solum hec operatio ab una uirtute, scilicet appetitiua animali que est in stomaco. Alio modo per inclinationem cum qua est restauratio deperditi et ut sic completur a duplici uirtute. Sic intelligit Auicenna. Et si queratur si omne desiderium cibi a stomacho compleatur duabus uirtutibus, dicendum quod sic omne desiderium factum secundum naturam. Dico autem secundum naturam, quoniam appetitus caninus solum fit ab una, scilicet animali, et bolismus fit a uirtute naturali membrorum, qui appetitus sunt preter naturam. Postquam Auicenna posuit unum exemplum de operatione composita que a duabus uirtutibus completur in parte ista ponit de alia. Circa quam est dubitatio utrum in tranglucione operetur uirtus expulsiua ysofagi. Et dico quod non quia uirtus expulsiua ipsius sicut cuiuslibet alterius membri solum operatur circa illud quod inconueniens est: modo quod transglutitur non est inconueniens. Etiam si operatur uirtus expulsiua ysofagi, solum operatur circa illud quod extra stomachum per superius euacuatur, non autem circa illud quod ipsum ingreditur. Deinde cum dicit: similiter superfluitatum, in parte ista manifestat operationem aliam compositam que etiam a duabus uirtutibus completur. Circa quam est intelligendum quod aliqui per egressionem superfluitatum que fit per duas uias intelligunt egressionem superfluitatum per uomitum et etiam per secessum. Nam in prima expulsione operantur due uirtutes, scilicet expulsiua stomaci et attractiua ysofagi, in secessu autem operatur uirtus expulsiua intestinorum superiorum et attractiua inferiorum. Sed sine dubio hoc uerum non est, saltem de egressione que fit per uomitum. Nam non credo quod per talem expulsionem adiuuetur uirtus hatractiua ysofagi quoniam talis operatur solum circa illud quod stomacum ingreditur, non autem circa illud quod a stomaco egreditur. Et ideo credo quod Auicenna hic per egressionem superfluitatum que fit per duas uias intelligat expulsionem superfluitatum que fit per uiam urine et illam que fit per uiam secessus. Nam prima fit a duplici uirtute, scilicet a naturali uirtute expulsiua uesice que per uillos latitudinales operatur et a uirtute animali que est in lacertis uentris. Et etiam secessus fit a duplici uirtute, scilicet a naturali expulsiua que est in intestinis que per uillos latitudinales operatur et a uirtute animali que est in lacertis uentris. Deinde cum dicit: transitus, in parte ista manifestat aliam operationem compositam que fit a duabus uirtutibus. Deinde cum dicit: et forsitan, postquam Auicenna manifestauit operationem compositam que a duabus uirtutibus completur in parte ista manifestat operationem compositam que fit a uirtute et a qualitate, et primo facit hoc secundo ponit quoddam incidens. Secunda ibi: et caliditas. Circa primam partem est intelligendum quod illud quod uult dicere Auicenna est istud: uerbi gratia, nam uirtus expulsiua intestinorum tripliciter debilitatur: uno modo propter fortitudinem attractiue epatis qu attrahit totum quod debet ad intestina peruenire; alio modo propter fortitudinem retentiue intestinorum. Alio modo quia sopita est uirtus expulsiua intestinorum. Modo frigiditas adiuuat expulsiuam intestinorum primo debilitando attractiuam epatis oppilando uias, scilice mesaraycas que sunt inter intestina et epar et etiam incrossando que attrahi debebant et remittendo caliditatem attractiuam epatis. Secundo eam adiuuat debilitando retentiuam intestinorum propter id quod facit de generatione uentositatis in ipsis; nam cum uentositas ets in intestinis prohibet materiam in intestinis retineri, et hoc est quod dicit Auicenna in littera, scilicet quod frigiditas uetat, scilicet quia generando uentositatem uetat materiam in intestinis contineri. Tertio eam adiuuat quando propter uentositatem generatam frigiditas uentositates reuerberat in facie intestinorum, et hoc non est aliud quam excitare expulsiuam intestinorum, et his duobus modis ultimis adiuuat frigiditas expulsiuam quando sunt superfluitates in parilitate cum expulsiua uirtute. Sunt autem cum ipsa in parilitate quando in tantum possunt resistere expulsioni expulsiue in quantum expulsiua potest expellere. Et ex hiis que dicit Auicenna debemus accipere quod frigiditas nullius uirtutis est instrumentum, sed si adiuuet ad aliquam operationem magis facit hoc in quantum est principale agens ab extrinseco. Quod dicitur in secunda parte notum est. Hoc est quod dicit etc. Ex dictis in capitulo de uirtute animali remanserunt due dubitationes. Una dubitatio est utrum cum quis apprehendit species sensibilium sit possibile illa remanere abeuntibus sensibilibus. Et uidetur quod non: nam uisio est relatio quedam, et cum uisio ipsa secundum aliquos non sit aliud quam species sensibilis recepta in anima, talis species est relatio quedam; sed abeunte termine deficit relatio, et cum uisibile terminus sit speciei illi, uidetur quod illo abeunte non possit species remanere. Item, species uisibilis magis habet esse intentionale in oculo et in anima quam in medio secundum Auerroym in suo tractatu De sensu et sensato; sed illud quod habet esse intentionale magis dependet ab obiecto quam a subiecto; ideo species illa dependebit ex colore quam ex oculo siue anima; abeunte ergo colore ipsa deficiet. Et sicut argutum est de specie uisibili sic argui potest de speciebus aliorum sensibilium. In contrarium arguitur, primo auctoritate Aristotelis in secundo De anima ubi ponit quod abeuntibus sensibilibus remanet species fantasie. Etiam arguitur ratione quia si tales species non remanerent abeuntibus sensibilibus, tunc abeuntibus sensibilibus non possemus de ipsis cogitare, ymaginari, memorare; sed hoc est falsum, ut quilibet in seipso expertus est experitur; ideo etc. Etiam nos uidemus quod cum aliquis aspexerit rem ualde lucidam, illa abeunte non potest inmediate uidere obscura, et hoc non est nisi quia species talis rei in oculo remansit abeunte re illa. Dicendum quod sine dubio ponendo quod species uisibiles et sic etiam de aliis sit relatio quedam sicut ponit frater Thomas, non est possibile dicere tales species remanere abeuntibus sensibilibus propter causam dictam. Sed quod dicit non est uerum propter duo. Primo quia species coloris uidetur sicut et ymago que est in speculo. Modo relatio numquam uidetur. Secundo quia si illa species relatio esset, cum relatio nec agat nec patiatur, numquam species ille, scilicet sensibilium, possent mouere sensum communem et facere ipsum in actu, et sic ymaginatio non fieret cum sit motus factus a sensu communi secundum actum. Hoc autem est falsum secundum intentionem Aristotelis, et hoc etiam quilibet in seipso experitur. Et ideo dico quod species sensibilium in anima recepte qualitates sunt informantes animam et ipsius organa, et hoc in habitudine ad obiectum, cum ipse non dependeant ex principiis anime intrinsecis neque organorum ipsius quia esse intentionale habent in suo subiecto et non reale, et ideo numquam possunt illam informare nisi in habitudine ad obiectum. Sed aduertendum quod duplex est subiectum cui comparatur species, uisibilis unum extrinsecum et aduentitium magis, ut corpus quod tantum dyafanum est. Aliud intrinsecum et connaturale in quantum animatum est, sicut oculus ut est animatus, et cum hoc subiectum intrinsecum tali speciei eo quod talis species cum dependeat a colore non ratione materie, ut puta calidi, frigidi, humidi et sicci, et pro tanto recepta in oculo non calefacit, nec infrigidat nec humectat nec desiccat, sed magis ratione forme, non etiam oportet quod illud quod est ipsius subiectum connaturale, sit eius subiectum ratione forme predominantis materie, sed ratione anime. Species ergo uisibilis et etiam species aliorum sensibilium recipi habent in anima et ipsius organis sicut propria forma recipitur in propria materia, et quia forma recepta in propria materia ibi remanet, ideo etc.Sed aduertendum est quod etsi species sensibilium recipiantur in anima et ipsius organis, aliter tamen et aliter, quoniam in anima recipiuntur modo cognoscitiuo, sed in ipsius organis recipiuntur modo conseruatiuo, quoniam cum anima illas reciperet, non fuit potens illas conseruare. In eo enim in quo fit facilis receptio alicuius non bene fit in illo ipsius conseruatio, et ideo pro tanto talium specierum conseruatio facta fuit in organis ipsius anime. Nam quando anima ipsa facta est in actu per speciem aliquam apprehensam, tunc illa redit in organo memoratiue uirtutis, unde abeunte sensibili cuius erat species illa de ipsa ymaginatur et cogitat propter id quod fit de repraesentatione a memoratiua uirtute ipsi ymaginatiue uirtuti et cogitatiue. Ad rationes. Ad primam: uisio est quedam relatio, dicendum quod uerum est, et ideo numquam anima uidet nisi in relatione ad obiectum extrinsecum uel intrinsecum sicut quando ei preparatur a memoratiua uirtute; sed species uisibilis in anima recepta non est idem quod uisio, ymmo ab illa essentialiter differt, cum unum sit in genere relationis et aliud in genere qualitatis Ad secundam: species uisibilis etc. Concedatur. Ad minorem: illud quod habet esse intentionale magis dependet ab obiecto quam a subiecto, uerum est a subiecto extrinseco, sed a subiecto intrinseco et connaturali magis dependet quam ab obiecto. Alia dubitatio est que remansit: que est causa quare cum quis habet habitum plurium scibilium in memoria magis memoratur unius quam alterius. Iuxta quod intelligendum est quod species memorie dupliciter redditur: uno modo cum appetitu et uoluntate in uigilia, alio modo absque appetitu et uoluntate ut in somnio quando quis somniando, uelit nolit, memoratur de re aliqua. Modo accidit species magis unius reddi memorie quando species in memoria representate sunt sicut ymagines in speculo representantur, et sicut ille magis sunt in superficie speculi cum obiectum approximatur speculo et magis in profundo quando illud magis ab ipso remouetur, sic etiam species in memoria magis habent esse in superficie, quedam saltem, et quedam magis in profundo; quando species in memoria existens habet conuenientiam cum sensibili sicut causa ad causatum, uel sicut superius ad inferius uel sicut unum contrarium ad aliud ut quid in profundo fit in superficie, unde homo magis memoratur illius quam alterius. Una enim species intentionalis alteram inferre potest uel per modum similitudinis uel per modum contrarietatis uel aliquo aliorum modorum. Accidit autem quod preter uoluntatem, ut in somnio redditur aliqua species ipsi memoratiue propter continens ipsum quod sic alterat corpus et organa anime, ut si in nocte nigeret, alterari potest aer sic ad frigiditatem quod alterabit corpus ut somniet ningere. Et secundum hunc modum est possibile ut aliquis somniet de futuro aliquo bello futurum bellum in propinquo. Nam possibile est quod coniunctio quorumdam stellarum causa sit futuri belli. Modo ex tali coniunctione poterit sic alterari aer propter motum celi quod aer alteratus alterabit corpus aliquod alteratione qua somniabit futurum bellum, et sic erit. Ad hoc declarandum adducit Aristoteles illud persuasiuum in De somno et uigilia et De memoria et reminiscentia. In hiis enim non possumus demonstrationes adducere sed sufficit adducere quedam apparentia et probabilia quibus possumus illa saluare; ideo etc. Queritur. Queritur quare uirtus animalis in corpore fatigatur, sed non naturalis. Causa huius est duplex: una est quia uirtus animalis membris est magis extrinseca, naturalis autem intrinseca. Modo quanto mobile magis est extrinsecum mouenti tanto accidit mouens incipi fatigari. Alia est quia cum membrum naturaliter tendat deorsum quia graue et cum uirtus uult ipsum mouere sursum resistit membrum uirtuti et quando mobile resistit mouenti fatigatur mouens in mouendo, et protanto quia intelligentia celi illi in toto intrinseca est, contra celum illi non resistit quia nec graue nec leue et ideo pro tanto ipsa non fatigatur in mouendo et ideo quia ipsa uirtus animalis in somno quiescit pro tanto sompnians remictit omne motus laxitudinis contingentis ex motu. 