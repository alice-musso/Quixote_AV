Mundus est nomen ponitum, et dicitur super totum ens. Figura totius mundi est sperica. Spera est figura corporea quam circumdat una superficies, in cuius medio est punctus, a quo omnes linee exeuntes ad superficiem circumdantem equales sunt, et ille punctus est centrum spere. Mundus ergo est corpus quod circumdat una superficies in cuius medietate est punctus, a quo omnes linee exeuntes ad circumferenciam equales sunt; et uocatur centrum mundi. Speciesque corporum mundi differentes sunt, que diuiduntur uniuersaliter in 3 partes. In ponderosa, leuia, et in que non sunt ponderosa nec leuia. Ponderosa uero sunt illa que mouentur ab omnibus partibus mundi ad centrum, leuia sunt que mouentur a centro ad omnes partes circumferencie. Que autem non ponderosa nec leuia sunt illa que semper mouentur circa centrum, partes uero mundi ponderose locus proprius est medium mundi. Quapropter est sic motus eius ab omnibus partibus mundi ut quiescat in suo loco naturali, et hec pars diuiditur in duas partes, terram scilicet et aquam. Terra uero cum omnibus suis partibus, et quod continetur in ea de animalibus et plantis est ponderosa natura, et locus proprius est medium mundi, qui locus aliis propinquior est centro, et si eleuetur quelibet pars ipsius a loco eius, et collocetur in loco superiori et remociori a centro, et illud relinquatur mouebitur propter id quod habet de uirtute naturali, ad partem centri, et non cessabit donec ueniat ad centrum, nisi uetet esse aliquid inter stans ipsam et centrum, tunc ibi stabit. Nam non inuenit uiam ad motum. Si autem auferatur uetans quod est sub ea, tunc mouebitur ad locum inferiorem. Et si posibile esset quod nullum inuenisset instans non cessaret a motu, usque ad centrum mundi. Et similiter de omnibus partibus aque. Et figura totius terre cum omnibus partibus suis, similis est figure spere, sed tamen sua superficies non est uera sperica, immo est in ea denticitas que accidit in ea, de operacionibus motuum corporum supercelestium, tunc hoc non destruit suam spericitatem nec excipit eam a sua figura, immo est in respectu totius sicut esperitas accidens in superficiebus quarumdam paruarum sperarum. Terra ergo est corpus spericum, cuius centrum est centrum mundi. Sed ipsa est in medio ipsius fixa ponita, nec ad aliquam partem mouetur per ullum motorum motuum, sed est in quiescentia continua; aqua uero circumdat speram terre, sed quia ponderosa est, et motus eius est ad centrum, et spera terre separat inter ipsam et centrum, locus eius, ut possibile est, propinquior est centro, et sic circumdat terram, et quia quedam loca terre, sicut diximus sunt eleuata, quedam depressa, et aqua propter ponderositatem eius semper querit centrum, ut apropinquet ipsi, est descendens naturaliter ad loca inferiora, et remanseret loca alciora detecta, sicut insule que sunt in medio maris et aqua circumdat ea, et omnia que sunt super terram ex habitatoribus sunt in istis insulis. Superficies ergo aque est portio spere uere rotunditatis partium consimilium, et centrum eius est centrum mundi. Is ergo est sermo de duabus partibus ponderosis, partis uero leuis mundi locus proprius est inter partem ponderosam et partem nec ponderosam nec leuem, quapropter quod clauditur ex ea in firmatibus, infra partem ponderosam, modo ascendendo superius cum abfuerint prohibentia quousque peruentum fuerit ad locum interiacentem partes residuas, et quod subtilius est ex ea ordinatur super illud quod est grossius, et hec pars leuis diuiditur in duas partes scilicet aerem et ignem. Aer uero circumdat speram terre, et eius figura est sperica, et eius superficies intrinseca que uicinatur spere aque est concaua, nam superficies aque terminat ipsam quamuis denticitetur prope loca terre eleuata, ut denticitatur terra, sed tunc hoc non est destruens eius denticitatem spericitatem, propter paruitatem quantitatis illius in respectu illius. Superficies autem exterior est conuexa, et breuiatur spere ignis, et hoc corpus aer scilicet est diuersarum partium, propter inmutationem que accidit ei continue, cum quedam partes eius sint dense, quedam rare. Densitas uero propter uapores densos qui generantur per calefactionem humidorum corporum, et propter id quod generatur ab eis ut uenti impetuosi, et nubes generate a uaporibus humidis, et ex frigore accidente humido aeri et ex frigore accidente humido quod coagulat ea donec conuertantur in pluuias et niues, et propter diuersitatem modorum alteracionum continuarum, et illud aeris quod magis uicinatur terre est calidius quam id quod est remocius propter conuersionem radiorum solis cadencium super corpora densa, et quanto magis distat a terra, in tantum augmentabitur frigori in eo usque quo apropinquatur spere ignis, tunc augmentatur in eo calor propter propinquitatem ipsius ad ignem, et quanto magis uicinatur ignis tanto magis erit similis igni, usque quo transeat in naturam ignis, qui nulli aeri amminiscetur. Ignis autem circumdans est speram aeris, et figura eius sperica est, et eius superficies intrinseca est concaua, sperice concauacionis, et circumdat speram aeris. Superficies autem extrinseca est conuexa et sperica, et uera spericitate et terminat ipsum corpus circumdans ipsam quod circulariter mouetur super eam, et is est sermo unius de duobus corporibus leuibus. Pars autem que nec leuis nec ponderosa est circumdans est duas alias partes, et semper mouetur in circuito earum motu continuo, et pars uocatur orbis, et continet in se omnes stellas, et figura eius sperica est et ambiunt eum et terminant due superficies sperice equidistantes, et centrum earum est centrum mundi. Interior superficies est concaua, concauacione sperica uera spericitate consimilium partium. Exterior uero est conuexa et uera sperica, et ipsa continet omnia encia, et hoc corpus totum mouetur motu ueloci ab oriente in occidentem, et mouet secum omnia que continentur ab eo ex celestibus corporibus motu circulari, et hoc corpus diuiditur in multas partes, et nos declarabimus unamquamque illarum in suo loco, cum Dei auxilio. Orbis est nomen commune, et dicitur super omnes quantitates rotundas siue sit corpus spericum, siue superficies sperica, siue superficies circuli aut circunferencialis circuli. Pars ergo uidelicet continens mundum que mouetur in circuitu centri uocatur orbis et ipse diuiditur in multas partes, et nos declarabimus unamquamque illarum, et ipse diuiditur prius in IX partes que sunt corpora sperica, se contingentia scilicet quod superficies contingentis contingit superficiem connexam, et centrum omnium istarum sperarum est centrum mundi et unaqueque earum uocatur orbis; primus orbis ex hiis, est orbis lune, post hunc est orbis mercurii, et post orbis ueneris, deinde orbis solis, et post orbis martis, deinde orbis iouis, et post orbis saturni, deinde orbis stellarum fixarum, ultimo sequitur orbis maximus qui mouet omnes istos orbes, ab oriente in occidentem super duos polos fixos, et facit in qualibet die naturali unam reuolucionem et mouentur cum motu eius omnes orbes in eo contenti. Iterum unus polorum dicitur polus septentrionalis quia est in parte septentrionis, et hec pars habitabilis terre, et hic polus semper apparet inhabitantibus partes septentrionales. Alter uero polus dicitur meridionalis, quia est in parte meridie et hic polus ocultatur ab aspectu inhabitantium septentrionem. Orbium uero aliorum quidam mouentur ab oriente in occidentem et quidam e contrario, tamen unusquisque eorum mouetur ab occidente in orientem et e contrario. Sed super polos diuersos quoniam unusquisque eorum habet duos polos sibi apropriatos, et unaqueque istarum sperarum diuiditur in duas speras quarum quelibet mouetur motu sibi apropriato et nos exequemur de unaquaque istarum in suo loco, et uniuscuiusque spere mote super duos polos omnes puncti significant circulos in superficie spere et iam declarauerunt hoc Geometre in libris eorum, et omnis superficies secans speras contingentes significabit in unaquaque earum circulum, et hoc etiam declaratum est. Cum ergo moueantur hee spere super polos earum quelibet stella existens in eis significabit per punctum centri eius circulum ymaginabilem in sua spera, cum nos ymaginauerimus quod superficies illius circuli secat mundum, tunc accidet in superficie orbis superioris etiam circulus. Et similiter cum ymaginauerimus superficiem transeuntem per centrum stelle et centrum mundi secantem ipsum, tunc accidet in superficie orbis superioris circulus maximus, et eius centrum erit centrum mundi, et accidit de unoquoque istorum generum in superficie superioris circuli principales ymaginari. Cum ergo superior orbis moueatur motu ueloci, omnes puncti qui sunt in eo significabunt ut diximus in eius superficie superiori circulos equidistantes, quorum poli sunt poli ipsius, et ipsi sunt diuersarum quantitatum et quanto maior est circulorum apropinquatio ad polos tanto sunt minores, et quanto maior elongatio tanto sunt maiores, et maximus illorum circulorum est ille qui transit per centrum mundi et elongatio eius est a duobus polis, equalis est, et ipse diuidit mundum in duas medietates et hic circulus uocatur equinoctialis: Nam cum sol peruenerit ad eum nox et dies equabuntur per totum mundum preter quam in duobus locis in quibus habitantium capita directe respiciunt duos polos et poli huius circuli sunt poli mundi, et id quod uocamus polum circuli in spera est punctus in superficie illius spere a quo omnes linee exeuntes ad circunferenciam illius circuli equales sunt et residui circuli equidistantes uocantur circuli temporum, et isti circuli et omnes circuli orbis diuiduntur in 360 partes equales sauie ymaginata, et quelibet pars illarum uocatur gradus, et hee partes circulorum temporum uocantur partes temporis, et diuiditur in 24 partes, quelibet pars earum et est 15 gradus, uocatur hora, erit ergo totus circulus 24 horarum. Cum ergo reuoluatur maximus orbis et moueat secum omnes stellas, quelibet stella illarum mouebitur super aliquem circulorum, et quantum peragrauerit orbis 15 gradus transacta erit una hora et cum peragrauerit totum circulum transacte erunt 24 hore, et ymaginemur etiam circulum magnum transeuntem per centrum mundi et per duos polos ut secet circulum equinoctialem in duo media, et totum mundum et speram terre in duo media et quia circulus equinoctialis secat speram etiam terre in duo media, terra diuidetur ab hiis duobus circulis in 4 partes equales quarum due sunt ex parte septentrionali et alie due ex parte meridionali. Una septentrionalium partium que est 4.a pars terre habitatur tantum, et circulus qui accidit in superficie mundi ex sectione equinoctiali uocatur linea equalitatis, et medietas huius circuli qui terminat partem terre habitabilem et longitudo habitabilis partis 180 graduum, et in medio huius longitudinis super lineam equalitatis est linea que uocatur medium mundi et uocatur torus. Alius autem circulus transiens per 2 polos secans terram uocatur orizon medii terre et uocatur etiam orizon linee equalitatis, et hic circulus diuidit mundum quorum unum apparet illis qui sunt in medio terre et alterum occultum est, et omnis circuius magnus diuidens mundum in duo media, iste quod interiacet illud quod apparet et quod non apparet uocatur orizon et locus qui est in medio terre est sicut polus, circulo transeunti per polos et terminanti habitabilem, et linea exiens a centro terre ad illum polum si directe exierit donec perueniat ad orbem superiorem attingit aliquem punctum superficiei orbis superioris qui uocatur punctus uerticilis quem recte respiciunt eum capita que sunt in medio terre, et ille punctus est uere polus circuli magni, qui est orizon medii terre, et omnis punctus terre est polus alicuius circuli magni qui erit orizon eidem puncto. Omnis ergo punctus terre habet orizontem qui mundum diuidit in duo media. Super uero quemlibet orizontem circuli equinoctialis eleuatus est ipse circulus equinoctialis, eleuatione equali. In orizontibus autem reliquis unus duorum polorum apparens est, et alter occultus, et circulus equinoctialis declinans est ab eis, ab orizontibus septentrionalium habitabilium, circulus equinoctialis declinans est ad partem meridiei, et polus septentrionalis apparens est super orizontem, ab orizontibus autem meridionalibus equinoctialis est declinans ad septentrionem et polus meridionalis apparens est super orizontem et circulus magnus qui ymaginatur transire per polos mundi, et per punctum cenith in quocumque orizonte sit uocatur circulus meridiei illi orizonti, quoniam cum sol peruenerit ad eum supra terram per motum uelocem diurnum, tunc dimidiatur dies et cum peruenerit ad ipsum sub terra, dimidiatur nox, et his circulus secat orizontem in 2 media, et accidunt ex illa sectione duo puncti, quorum unum est in septentrione, et uocatur punctus septentrionalis, et alter in meridie et uocatur punctus meridionalis, et iterum secat equinoctialis orizontem in duo media, unde accidunt alii duo puncti quorum unus uocatur punctus orientalis, et alter occidentalis. In quolibet ergo orizonte sunt 4 puncti predicti et linea recta que interiacet duos punctos septentrionis et meridiei, uocatur lineam meridiei et ipsa est que extrahitur in superficiebus marmorum et ipsa est directa comunis circulo meridiei orizonti, linea autem recta que interiacet duos punctos orientis et occidentis dicitur linea orientis et occidentis; cum ymaginamur etiam quod circulus magnus transit per cenith, qui est polus orizontis, et transit per centrum mundi et est eleuatus super orizontem secundum rectos angulos, et secat circunferencia orizontem in duobus punctis, et superficiem eius super lineam rectam, que interiacet duos punctos et transit per centrum mundi, et hic circulus uocatur circulus cenith et circulus eleuationis, et ita uocantur omnes circuli qui sunt sic dispositi, et uocatur uterque illorum duorum punctorum punctus cenith et uocatur illa linea recta linea cenith, et uocatur arcus orizontis qui est inter punctum septentrionalem et meridionalem et punctum cenith arcus cenith, et forte uocabitur arcus qui interiacet punctum orizontis, orientis uel occidentis, et punctum cenith arcus cenith. Latitudo ciuitatis est arcus circuli meridiei inter cenith capitis et circulum equinoctialem et intersecat eum superficies orizontis, arcus circuli maximi circumdantis speram terre, cuius centrum centrum] terre, qui arcus est inter punctum quemlibet ubicumque ponatur in illa ciuitate et lineam equalitatis quam terminat superficies huius circuli, est linea meridiei, extracta in superficie orizontis. Igitur hic arcus est distancia ciuitatis a linea equalitatis. Longitudo ciuitatis est arcus circuli equinoctialis qui est inter] circulum meridiei illius ciuitatis et finem habitabilis siue ex parte orientis siue occidentis, et hic arcus est portio meridionalis circuli equinoctialis quem diximus qui terminat habitabilem et extremitatem habitabilis, sunt duo puncti in quibus hec medietas secat circulum orizontis medii terre, et ymaginemur circulos equidistantes equinoctiali ex circulis temporalibus qui secant mundum et orizontes habitabilium, erit igitur quislibet circulus illorum secans quemlibet orizontem super duos punctos et secabit ipsum orizontem in duas partes, orizontes uero linee equalitatis secant omnes circulos predictos in duo media. Nam hii orizontes transeunt per polos omnium horum circulorum, orizontes autem alii diuidunt circulum equinoctialem tantum in duo media, et diuidunt hos circulos in inequales partes, ita quod partes que sunt supra orizontem inequales sunt partibus que sunt sub ipso, et per inequalitatem harum porcionem diuersatur tempus diei et noctibus, in orizontibus decliuibus, et hii arcus uocantur archus diei et noctis, et quelibet stella mouetur super aliquem istorum circulorum, et superior archus huius circuli uocatur arcus diei illius stelle, et inferior arcus noctis. Cum ergo mouetur sol super aliquem istorum circulorum, partes archus superioris erunt partes horarum diei, et partes inferioris erunt horarum noctis. Et quia quantumcumque elongantur hii circuli magis ab equinoctiali in partem apparentis poli, tanto illud quod apparet ex eis erit magis simile quam illud quod apparet ex circulo magis apropinquante, et dicere est magis simile illud cuius partes sunt principales per quas diuiditur circulus in 360. Oportet cum sol moueatur super circulum remociorem quod mora eius super terram sit maior, et ultimus circulorum per quos sol mouetur in parte poli septentrionalis uocatur circulus capitis cancri, et quando sol mouetur super hunc circulum tuno erit dies maximus dierum in orizontibus septentrionalibus, et constat quod e contrario accidit in omnibus circulis qui sunt in parte poli meridionalis, scilicet quod quando arcus apparentes magis elongantur tanto erunt minus similes quam illi qui magis appropinquat, quapropter quando sol magis elongatur in partem meridiei, tanto magis abbreuiatur dies. Et ultimus istorum circulorum per quos mouetur sol uocatur circulus capricorni. In orizontibus uero linee equalitatis nihil accidit ex hoc, quia arcus diei cuiuslibet stelle equalis est arcui noctis eiusdem. Quoniam hii orizontes diuidunt omnes circulos equidistantes equinoctiali in duo media, quapropter adequabuntur dies et nox semper in hiis locis. Nam mora solis super terram equalis est more eius sub terra, et quilibet circulorum equidistantium secantium orizontes secat eos in duobus punctis, quorum unus est in oriente, et alter in occidente, et omnis stella mota super aliquem circulorum istorum ascendit a puncto orientali et occidit in punctum occidentalem, et similiter de quolibet puncto ymaginabili in superficie orbis accidit quod ascendit ab illo puncto orientali, et occidit in aliquem punctum orientalem oppositum illi, et arcus orizontis orientalis qui interiacet aliquem istorum punctorum et punctum orientalem equinoctialis uocatur amplitudo orientis illi puncto uel illi stelle que ascendit a puncto illo orientali qui est in oriente, et iterum arcus orizontis qui interiacet aliquem punctum occidentalem et punctum occidentis terminatum ab equinoctiali uocatur amplitudo occidentis. Et iam diximus quod quanto maior est apropinquacio circulorum equidistantium ad polum apparentem tanto magis erit arcus qui est supra orizontem maior usque perueniatur ad circulum qui contingit orizontem in uno puncto tantum, et ergo erit totus circulus apparens super orizontem, et omnis stella mota super hunc circulum est continue apparitionis, et accidit e contrario in parte poli occulti donec peruenitur ad circulum qui contingit orizontem in uno puncto sic erit totus circulus sub orizonte, et stella que mouetur super eum erit semper occulta, et omnes circuli pertranseuntes istos duos circulos in parte apparentis poli sunt semper apparentes et eleuati supra orizontem. In parte autem poli occulti sunt semper occulti et submersi sub orizonte; et tota habitabilis terra secundum quod dictum est interiacet duos circulos equidistantes quorum unus est circulus equinoctialis qui transit per cenith illorum qui habitant in linea equalitatis, et alter est circulus cuius longitudo est ab equinoctiali 66 graduum de gradibus per quos circulus distinguitur in 360 gradus, et sic circulus transit per cenith capitis illorum qui sunt in fine habitabilis et hoc in loco est circulus capitis cancri contingens orizontem, et hec porcio terre diuiditur in 7 partes que uocatur climata. Principium uero climatis est linea equalitatis, et in hoc loco equabuntur dies et nox, deinceps diuersantur super omnes accedentes ad septentrionem ut prediximus quousque peruenerit ad finem climatis septimi, qui est finis habitabilis, et in hoc loco est longissimus dies 24 horarum. Nam circulus cancri contingit ibi orizontem in uno puncto, quare totus apparet supra orizontem. Cum ergo sol peruenerit ad hunc circulum tota sua reuolucio erit supra orizontem, et ideo maxima dies erit in hoc loco 24 horarum, deinde retrogradat sol et continue diminuitur dies et augmentatur nox donec perueniat ad eius remotionem maiorem in meridie que est circulus capricorni, et tunc tota eius reuolucio erit super orizontem. Nam circulus capricorni contingit orizontem in uno puncto, quia latet totus sub orizonte et ideo est longissima nox in hoc loco 24 horarum, et latitudo istius loci ut diximus scilicet arcus meridiei interiacens cenit et equinoctialem est quantitatis 66 graduum, et dicitur quod post hunc circulum nulla habitabilis est, et diuiduntur etiam climata secundum aliam diuisionem, sic scilicet ut principium et finis eorum ponatur minus quam 66 graduum, et non numeratur illud esse habitabile quod est in utraque parte duarum extremarum. Ptolomeus autem posuit latitudinem finis habitabilis in septentrione 63 graduum, et principium eius in meridie est equidistans linee equalitatis usque ad locum cuius latitudo est 26 graduum et quarte partis et 6e partis unius gradus, secundum quod dixit in libro suo de habitabilibus; loca uero terre, quarum latitudo est magis quam 66 graduum, quanto magis apropinquant ad septentrionem tanto magis eleuabitur circulus cancri supra orizontem, et erit orizon contingens circulum maiorem illo. Cum ergo sol existit in quocumque circulorum equidistantium interiacentium circulum cancri contingentem orizontem erit dies in illo loco. Nam sol erit apparens supra orizontem, et tanta erit nox cum sol fuerit in parte meridionali, et quanto maior est apropinquacio loci ad polum apparentem, tanto magis augmentatur dies, et nox in parte opposita, usque perueniatur ad locum cuius cenith est polus mundi, et axis eius est perpendicularis super eum. Igitur tunc erit equinoctialis orizon illi loco, et dies naturalis in eo erit medietas annis solaris. Dies uero artificialis erit circa 6 menses, sole existente in signis meridionalibus. Nam tunc semper erit sub terra, et sol in hoc loco semper mouetur in circuitu orizontis, nec eleuatur eleuacione magna, et maxima est eleuatio eius cum fuerit in circulo cancri. Iam diximus quod quelibet stella habet speram que sibi apropriatur, et quod quelibet spera habet motum proprium et quod quelibet stella describit centro suo circulum ymaginalem in eius spera quando mouetur per motum spere sue. Cum ergo moueatur orbis solis ab occidente in orientem accidit ex motu solis centri, circulus magnus in orbe solis et cum ymaginetur hic circulus secare mundum accidit in superficie orbis superiori magnus circulus cuius centrum estcentrum mundi, et hic circulus est qui nominatur orbis, orbis signorum. Et poli istius circuli nominantur poli orbis signorum, et hic circulus secat circulum equinoctialem in duo media, in duobus punctis oppositis. Quorum unus uocatur punctus temperancie uernalis et alter punctus temperancie autumpnalis, et ymaginatur etiam quod magnus circulus transit per polos equinoctiales, et per polos orbis signorum qui secant circulum signorum in duobus punctis oppositis. Quorum unus est ex parte septentrionis et alter ex parte meridiei; septentrionalis uero nominatur tropicus estiualis, meridionalis uero tropicus hyemalis; ymaginemur etiam circulum magnum transire per duos polos circuli signorum, et per duos punctos temperancie. Isti ergo duo circuli diuidunt circulum signorum in 4 partes equales. Quarta uero que est inter punctum temperancie uernalis et punctum tropici estiualis, distinguit tempus ueris, et hoc est dum sol uerticat arcui illi per motum qui apropriatur eius orbi. Quarta interiacens punctum temperancie autumpnalis et punctum tropici yemalis, distingit tempus autumpni, et hoc est dum sol uerticat illi quarte per motum eius. Quarta autem que est inter punctum tropici yemalis et punctum temperancie uernalis distingit tempus yemis, et hoc est dum sol uerticat illi per motum spere sue, et totus iste circulus distingit tempus anni solaris; tempus ergo in quo sol mouetur ab aliquo puncto istius circuli quousque ueniat ad uerticandum eidem, est annus solaris perfectus, et principium anni solaris est tempus in quo uerticat puncto temperancie uernalis, et cum mouetur tendendo uersus septentrionem erit tempus yemis, et in quantum magis apropinquat ad punctum tropici estiualis, in tantum magis calefit tempus, supra septentrionales habitabiles propter apropinquacionem solis ad uerticandum ipsis, et propter illud quod iam diximus de diuturnitate more solis supra orizontem, et non cessabit sic esse donec perueniat ad punctum tropici estiualis. Sed et tunc inualescit calor propter continuationem calefactionis aeris a sole. Deinde uero reditum accelerat equalitatis ad punctum autumpnalem, et accidit maior calefactio in hac 4.a quam in prima, propter continuacionem calefactionis, usque quo perueniat ad punctum equalitatis, et tunc tempus fit equale, post ea mouetur uersus meridiem, et infrigidatur aer apud septentrionem, propter remocionem ipsius, et augmentatur magis frigus semper propter maiorem elongacionem eiusdem usque quo perueniat ad punctum tropici hyemalis, et tunc intenditur frigus uehementer. Nam hic locus remotissimus est locorum solis a septentrione, et propter assiduum frigus aeris conditio, infrigidacionis in aere. Deinde redire intendit ad punctum equalitatis uernalis, et augmentabitur frigus in aere plus quam in tempore precedente, propter frigus solitum ut predictum est, et propter remocionem ipsius, quousque perueniat ad punctum uernalem, in quo accidit completio finis anni, et ymaginamur etiam duos circulos magnos exire a polis signorum et secare utramque 4tam uernalem quam autumpnalem ex circulo signorum, in tres partes equales et ymaginemur etiam alios duos circulos exire a polis circuli signorum et secare quartam estiualem et quartam oppositam ei scilicet yemalem, et sic erunt omnes circuli exeuntes a polis zodiaci 6 qui diuidunt circulum signorum in 12 partes quarum quamlibet terminat alique due medietates predictorum 6 circulorum, et 12 partes nominantur signa, et unaqueque partium earum diuiditur in 30 partes equales, diuisione ymaginabili, et quodlibet diuidens uocatur gradus, erit ergo totus circulus 360 graduum; ymaginamur etiam istos circulos 6 secare mundum, igitur diuidunt omnes orbes stellarum in 12 partes equa consimiles partibus superficiei superioris et ita diuidit circulus signorum orbes stellarum et describit in unoquoque eorum circulum equidistantem circulo magno, et ille circulus uocatur orbis similis orbi signorum, et diuidunt etiam istos circuli 6 predicti in 12 partes equales, que similiter nominantur signa, et erit collocacio stellarum in signis secundum quod narrabo: Ymaginamur quod linea recta exit a circulo mundi ad circulum stelle, deinde procedit directe donec perueniat ad superficiem orbis. In quo ergo signo cadet ex signis quibus diuiditur superficies orbis, dicitur quod ipsa stella est in illa hora in illo signo. Post ymaginamur circulum magnum qui exit a polo zodiaci, et transit per punctum ad quem peruenit illa linea donec perueniat ad alterum polum. Ergo ipse secat arcum zodiaci qui est in medio illius signi. In gradu igitur quem secauerit ille circulus de ipso signo dicitur quod est stella, et hic est locus stelle, et punctus in quo secat ille circulus signorum circulum est locus eius in zodiaco, et est aliquod capitum signorum. Latitudo uero stelle est arcus circuli transeuntis per duos polos zodiaci, interiacens primum punctum scilicet extremitatem linee transeuntis per circulum stelle, et circulum signorum. Igitur huius sunt loca omnium erraticarum et fixarum, secundum longitudinem et latitudinem. Et ymaginamur etiam circulos equidistantes equinoctiali secare circulum signorum et puncta que sunt capita signorum et uocantur hii circuli reuolutiones signorum. Nam capita signorum uoluuntur per hos circulos, et primus eorum ex parte septentrionis est ex parte circulus cancri, et ipse contingit circulum signorum in uno puncto scilicet capite cancri, qui est tropicus estiualis. Secundus transit per capud sic geminorum et per capud leonis, tertius per capud tauri et uirginis. Quartus est circulus equinoctialis et transit per caput arietis et libre. Quintus transit per capud piscis et scorpionis. Sextus per caput aquarii et sagitarii et septimus est circulus capitis capricorni, et contingit circulum signorum in uno puncto scilicet puncto tropici yemalis qui est caput capricorni, et hii circuli secant orizontem, et interiacet quoslibet secundos circulos signorum arcus orizontis qui uocatur amplitudo orientis illi signo quod est interiacens illos secundos circulos. Quoniam totus orbis quando mouetur mouet secum omnia que continet. Omnis ergo punctus circuli signorum ascendit a puncto orientis in parte orientis, et occidit in puncto eius ex parte meridiei, et ille punctus mouetur super circulum equidistantem circulo equinoctiali. Igitur punctus capitis arietis mouetur super equinoctialem, et punctus capitis tauri mouetur super circulum tauri, et omnis punctus ex signo arietis et signo uirginis mouetur super circulum aliquem circulorum interiacentem istos secundos circulos, et punctus ascendit a puncto aliquo punctorum qui sunt in arcu orizontis interiacente circulum arietis et circulum tauri, quapropter nominatur hic arcus amplitudo orientis arietis et similiter unusquisque aliorum arcuum interiacentium circulos equidistantes uocatur amplitudo orientis illis duobus signis interiacentibus duos circulos interiacentes equidistantes. Declinacio est arcus circuli magni transiens per polos mundi interiacens zodiacum et equinoctialem et omnis punctus zodiaci habet declinationem a circulo equinoctiali preter quam duo puncta sectionis scilicet caput arietis et caput libre, et hee declinaciones diuerse sunt: quanto maior fit apropinquatio ad aliquem duorum punctorum sectionis scilicet punctorum equalitatis, tanto erunt minores et quanto maior elongatio tanto maxima ergo est declinatio puncti qui est in medio medietatis circuli signorum, scilicet tropici estiui et puncti tropici yemalis. Maxima est ergo declinacio arcus circuli transeuntis per polos mundi et per punctos tropicorum, quam terminat punctus tropici et equinoctialis, et hic arcus est quasi 23 graduum et 51 minutorum ex gradibus quibus circulus diuisus est in 360. Arcus ergo circulorum qui transeunt per punctos distinguentes signa uocantur declinaciones illorum signorum, arcus uero circuli transeuntis per capud tauri et per capud scorpionis interiacens caput tauri et equinoctialem uocatur declinacio arietis, et arcus oppositus illi uocatur declinacio libre, arcus transiens per capud geminorum et per sagitarii uocatur declinacio arietis et tauri, arcus transiens per caput leonis et per caput aquarii, uocatur declinacio leonis et uirginis, arcus autem transiens per capud uirginis et per capud piscis uocatur declinatio uirginis, arcus uero transiens per aliquem punctorum interiacentium hos punctos uocatur declinacio illius gradus scilicet quem distinguit ille punctus, et declinatio cuiuslibet horum punctorum equalis est declinationi puncti oppositi ei, et omnis punctus zodiaci mouetur ut diximus in circulo equidistante circulo equinoctiali, et elongatio illius circuli ab equinoctiali est declinatio illius puncti. Cum ergo sol fuerit uerticans puncto zodiaci ipse mouetur in superficie circuli equidistantis equinoctiali quem describit ille punctus. Erit ergo eius declinacio ab equinoctiali semper sicut declinacio puncti zodiaci, quem uerticat. Et quia iam declarauimus quod latitudines habitabilium sunt arcus circulorum transeuntium per polos mundi et per cenith capitis interiacentes cenith et equinoctialem, oportet quod circuli declinationem aplicentur per motum totius super circulos latitudinum, omnis ergo punctus zodiaci cuius declinacio est equalis alicui latitudini, constat quod superponitur puncto cenith illius latitudinis in qualibet reuolutione et sol uerticans illum punctum zodiaci transit in illa die per cenith capitum illorum qui subiacent illi latitudini, unum necessarium est ut sol transeat per cenith capitis habitabilium quorum latitudo non est maior quam maxima declinacio. Illis uero quorum latitudo habitabilium est equalis maxime declinationi, que est quasi 23 graduum et LI minutorum, sol transit per capita eorum quando est in puncto capricorni et tunc non faciunt umbram, et cum sol moueatur ab aliquo puncto ad alium, et remouetur a cenit, umbre eorum semper erunt ex parte meridiei, et nunquam habent umbram uersus septentrionem; habitabilium autem quorum latitudo est minor maxima declinatione, sol transit per cenith eorum in quolibet anno bis. Nam circuli equidistantes equinoctiali secantes zodiaci, secant ipsum in duobus punctis quorum declinacio equalis est, quoniam ipsa est longitudo illius circuli ab equinoctiali. Cum ergo sol peruenit ad punctum illorum duorum punctorum mouetur uerticando superficiem illius circuli, quare transit per cenit capitum illorum quorum latitudo est equalis declinationi illius gradus et tunc non habent gnomones eorum umbram in meridie illius diei; et cum moueatur sol ab illo puncto in partem septentrionis, absentatur a cenit capitis et redeunt umbre eorum ad partem meridiei, et sic erit donec perueniat ad punctum alterum, et tunc transit per cenit capitum eorum. Sed cum mouetur ab illo puncto in partem meridiei, fit reuersio umbre ad septentrionem. Quorum uero latitudo est maior quam maxima declinatio, nunquam sol transit per cenith capitum eorum, sed semper est declinans ab eis ad partem meridiei, et umbre eorum semper sunt ex parte septentrionis, et hoc quod diximus est dispositio declinationis solis. Declinationes uero stellarum erraticarum et fixarum est etiam arcus magni circuli interiacens punctum uerticantem centrum stelle et equinoctialem ex circulis exuntibus a polis mundi , et tunc nominatur ille arcus declinatio stelle, aut ex circulis exeuntibus a polis zodiaci, et tunc appellatur aliunde declinatio stelle et aliunde latitudo stelle respectu equinoctialis, et declinationes stellarum erraticarum diuersantur sicut diuersantur declinaciones solis. Declinaciones uero stellarum fixarum non diuersantur diuersitate manifesta, quoniam tarde mouentur, tunc diuersitas declinationum earum apparet tempore longo. Eleuacio est arcus circuli centralis interiacens punctum eleuatum et orizontem. Quantitas ergo eleuacionis omnis stelle eleuate super orizontem est arcus magni circuli exeuntis a cenit capitum et transeuntis per punctum uerticantem centro stelle et ad orizontem peruenit, et ille arcus terminatur ad punctum uerticantem centro stelle et orizontem, et est dicere punctum uerticantem illum qui ex extremitate linee que exit a centro mundi usque ad centrum stelle et peruenit directe ad superficiem orbis superioris et quanto magis augmentatur eleuacio stelle tanto magis crescit ille arcus, et sic erit usque perueniat ad circulum meridiei, tunc erit maxima eius eleuacio arcus circuli meridiei qui est etiam unus circulorum cenitalium interiacens punctum uerticantem centro stelle et orizontem, deinde descendit in partem occidentis, quare diminuitur eius eleuacio. Nam ille arcus fit minor, et quando apropinquatur ad occidentem tanto diminuitur eius eleuacio donec peruenerit ad punctum occidentis, et huius est dispositio solis et omnium stellarum ascendencium et descendencium. Stellarum uero semper apparencium diuersatur eleuacio, quando mouentur ascendendo, augmentatur eleuacio eorum, donec perueniat ad circulum meridiei, et apud ipsum erit maxima ipsius eleuatio, deinde mouentur descendendo, donec perueniantur ad circulum meridiei, et apud ipsum erit tunc minima earum eleuacio, et hoc est quod uocatur eleuacio, tunc eleuatio est perpendicularis cadens a centro stelle super orizontis superficiem, et hec perpendicularis est sinus arcus equidistantis, et similis arcui eleuacionis, qui transit per centrum stelle, et peruenit usque ad orizontem, et sinus omnis arcus est medietas corde arcus dupli, ad arcum cuius est sinus, et hoc est definitio sinus recti. Sinus uero conuersus est sagitta arcus et utuntur sinibus in pluribus locis, quoniam ab eis extrahuntur arcus. Maxima ergo eleuacionum stelle est sinus medietatis eius diei. Ascendens est quelibet pars zodiaci, que est in circunferencia orizontis ex parte orientis, et occidens est pars opposita illi ex parte occidentis. Nam circulus signorum secat orizontem in duo media, et semper sunt in circumferencia orizontis duo puncta zodiaci. Quapropter quandocumque ascendet alia pars zodiaci, occidet pars ei opposita, et similiter accidit de quolibet circulo magno, de circulis uero super quos mouentur stelle, et aliis circulis equidistantibus, non ita scilicet quod pars eorum que est in oriente opposita sit parti que est in occidente in omnibus orizontibus quoniam orizontes decliues non diuidunt hos circulos in duo media. Ascensiones autem sunt arcus equinoctiales qui ascendunt cum arcubus ponitis zodiaci in gradus. Ponamur quod punctus uerticans centrum solis est in circunferencia orizontis et aliquis punctus equinoctialis est similiter in circumferencia orizontis, et ymaginemur quod sol mouetur ascendendo, igitur punctus equinotialis mouetur similiter ascendendo. Cum ergo sol peruenit ad aliquam horam ponitam in circulo super quem mouetur, iam ascendit in illo tempore arcus zodiaci scilicet arcus interiacens punctum uerticantem solem, tunc punctus equinoctialis iam peruenit ad aliquam partem equinoctialis arcus. Ergo equinoctialis interiacens illam partem et orizontem est ascensiones illius arcus zodiaci, et hic arcus equinoctialis similis est arcui circuli equidistantis equinoctialis super cuius uerticem mouetur centrum solis et hic arcus appellatur ascensiones illius arcus circuli signorum, et dicere esse simile est dicere quod medius partium eius equatur medio parcium illius cuius est simile; et ascensiones parcium zodiaci diuerse sunt, sed tantum ascensiones quarumlibet duarum partium equalium, quarum distancia ab aliquo punctorum duorum est equalis, equales sunt, uerbi gracia ascensiones primorum 10 graduum arietis equantur ascensionibus ultimorum 10 graduum piscis, et cuiuslibet 4.e ascensiones equantur ascensionibus 4.e que continuatur illi, et cuiuslibet partis parcium, quare ascensiones equantur ascensionibus partis anadir parti continuate illi. Ista ergo est dispositio ascensionum in omnibus orizontibus. Set cuiuslibet partis zodiaci ascensiones in alio orizonte diuersantur ab ascensionibus illius partis in alio orizonte. Diuersitas ergo ascensionum est secundum diuersitates latitudinum, uerbi gracia partes que sunt ascensiones arietis in alio orizonte, plures sunt quam partes ascensionum eius in orizonte cuius latitudo est maior illa latitudine, et similiter de pisce, et e conuerso, de uirgine et libra, et ascensiones medietatis zodiaci interiacentis duos punctos equalitatis, semper est medietas equinoctialis. In oriente uero cuius latitudo est 66 graduum et cuius longissimus dies 24 horarum, et circulus cancri contingit in eo orizontem, zodiacus applicat se orizonti in qualibet die et nocte, deinde cum inceperit moueri post applicacionem ascendent in uno instanti 6 signa, deinde incipiet orbis moueri, et redibit dispositio ascensionum in illo orizonte sicut dispositio eorum in aliis orizontibus. In loco uero qui subiacet polo non ascendet aliquid de zodiaco, nec occidit, set una medietas est semper apparens et alia occulta, in locis uero interiacentibus locum subiacentem polo et locum cuius latitudo est 66 graduum, quedam pars zodiaci est semper apparens et caret ascensione in illo loco, et nadir eius de zodiaco est semper occulta et caret ascensione in illo loco, et illud quod interiacet primas duas partes scilicet apparentem et occultam est ascendens et occidens, et hoc quod ascendit et occidit in hiis orizontibus de zodiaco sunt duo arcus non continui et distingitur inter eos ex una duarum extremitatum pars apparens, et de alia extremitate pars occulta, et unus istorum duorum arcuum uicinatur puncto equalitatis autumpnalis et diuidit eam etiam hic arcus in duo media, et ascensio arcus qui uicinatur puncto equalitatis uernalis est in istis orizontibus euersa et occasus eius est rectus et e conuerso de arcu qui uicinatur puncto equalitatis autumpnalis scilicet quia eius ascensio est recta et occasus eius est euersus. Hec igitur est dispositio ascensionum, et quia iam uenimus ad declinandum hos circulos ymaginabiles in superficie orbis superioris, faciamus figuram in qua describamus omnes circulos et lineas quas diximus, et hoc est. Iam diximus quod quelibet stella habet proprie orbem qui est pars totius corporis continentis, et quilibet 7 orbis stelle erratice diuiditur in partes. Narremus ergo astrologiam uniuscuiusque earum. Incipiamus a nobilissimo eorum qui est orbis solis, deinde prosequamur de ceteris orbibus sequentibus ipsum ordinatim. Orbis solis est corpus spericum duabus superficiebus spericis equidistantibus terminatum, quorum centrum est centrum mundi, earum uero superior est contingens superficiem concauam orbis martis, inferior uero superficiem conuexam orbis ueneris, et ab ipsa secatur etiam alia spera, quam terminant due superficies equidistantes, quarum centrum est punctum quoddam extra centrum mundi. Superficies autem superior huius spere contingit superficiem superiorem prime spere in uno puncto, et inferior inferiorem similiter in uno puncto, et hic orbis uocatur orbis excentricus, et mouetur motu sperico ab occidente ad partem orientis super duos polos fixos et super axem fixam, diuersa a polis mundi, et ab axe eius, et similiter diuersa a polis zodiaci et ab axe ipsius. Sol autem est quoddam corpus spericum intromissum in corpore orbis, et distancia centri ipsius a duobus polis ipsius equalis est, et superficies eius apparens contingit superficiem illius orbis 2i in duobus punctis scilicet, quia duo puncta superficiei corporis solis, extremitates scilicet diametri ipsius, conicantur e superficie ipsius et superficie orbis eius secundi. Diameter ergo spere solis equalis est spissitudini corporis sui orbis. Cum igitur hic orbis moueatur a parte occidentis ad partem orientis super suos polos fixos mouet secum corpus solis, nam ipse est sicut pars illius et quando sol mouetur motu sperico describit centrum ipsius circulum ymaginabilem cuius centrum est centrum istius orbis, et hic circulus appellatur etiam ecentricus; cum ergo ymaginamur huic circulum secare mundum accidet in superficie superioris orbis circulus qui est circulus signorum sicut superius declarauimus, et fient in superficie orbis solis cuius centrum est centrum mundi 2 circuli, quorum maior nominatur orbis similis zodiaco, et fient etiam in superficie orbis solis excentrici duo circuli equidistantes ad inuicem et equidistantes circulo excentrico, et maior istorum contingit orbem similem zodiaco, et minor circulum equidistantem ei, et fient in quolibet orbe orbium stellarum per quos diuisimus prius totum orbem in IX partes sese contingentes quorum centrum est centrum mundi, duo circuli equidistantes conuenientes in centro cum mundo, et maior illorum uocatur orbis similis zodiaco illius stelle et minor applicat se super maiorem qui est in orbe sequente illum orbem, Duo ergo puncta contigionis orbis ecentrici sunt longitudo longissima et longitudo propinquissima ecentrici, quia unus eorum est remotissimus punctorum circunferencie ecentrici a centro mundi, et alter propinquissimus punctorum eiusdem circumferencie centro mundi, et extracta directe in duas partes linea, perueniet ad duos punctos contigionis, et pars ipsius a parte centri extra est longissima linearum exeuntium a centro mundi ad circunferenciam excentrici, pars autem exiens in partem oppositam est breuissima linearum exeuntium a centro mundi ad circunferenciam eius, et hec linea secat circunferenciam circuli ecentrici qui transit per centrum solis in duo puncta opposita. Igitur punctum superius terminans lineam longiorem uocatur longitudo longissima, et similiter punctus supra terminans lineam breuiorem longitudo apropinquissima, et punctus longitudinis longissime appellatur aux solis, et punctus longitudinis propinquissime appellatur haid solis, et punctus augis uerticat punctum zodiaci in parte septemtrionis distantem a puncto tropici estiualis per 13 gradus et medietatem 1 gradus, et hec distancia est antecedens secundum quod dixit Ptolomeus in Almagestum, et hic punctus secundum quod ipse dixit fixus est et nunquam mouetur a uerticando punctum qui distat a tropico estiuali cum hiis partibus, et punctus ahaid, a parte meridiei antecedit punctum tropici hyemalis cum gradibus predictis. Sciendum uero quod posteriores considerantium dixerunt mouentur secundum ordinem signorum, et cum sol mouetur per motum orbis sui, motu sperico, non cessat centrum eius directe respicere, unam partem post aliam de partibus zodiaci scilicet quod linee exeuntes a centro mundi usque ad centrum solis et peruenientes ad circulum signorum et singulis temporibus perueniunt ad singulos punctos, et non cessat esse sic usque redeat ad directe respiciendum primum punctum et tunc percipitur annus solis, et cum sol nunquam separatur a circumferencia excentrici, oportet quando fuerit in longitudine longiori sui orbis scilicet in auge, quod sit remotissimus a terra, et cum separatur recedit ab auge, non cessat apropinquare ad terram quosque perueniat ad punctum oppositum suo augi, scilicet haid, et tunc est summe propinquus terre, deinde non cessat ascendere usque ad augem, et propter hanc dispositionem fiunt longitudines ipsius a terre diuerse, describit et uerticat de zodiaco arcus equales in temporibus inequalibus. Et hoc est quia mouetur super medietaten circuli signorum que est in parte augis diucius quam moueatur super medietatem que est in parte haid, et ideo sol habet 2 motus. Unus eorum est motus eius excentrialis , et est motus sui orbis excentrici in circuitu centri ipsius, et super suos polos, et hic motus est equalis, et alter motus eius est in respectu zodiaci cuius centrum est centrum mundi et est motus inequalis seu inuniformis, et quoniam sol cum fuerit in suo haid est summe propinqus terre oportet quod locus uerticans suo haid sit intensissimus locorum in calore et hic locus est in parte meridiei prope lineam que nominatur linea equalitatis et uerticat punctum quem prediximus, et ille locus circuit terram. Solem quando est in oppositione sui augis mouet orbis superior, motu uelocissimo. Igitur mouetur in uno die naturali in circuitu terre super circulum equidistantem equinoctiali, et est tunc in suo loco terre propinquissimo, ergo uerticat in terra etiam circulum qui est propinquissimus circulorum illi circulo. Nam cum ymaginati fuerimus lineam rectam exire a centro mundi ad centrum solis cum sit in oppositione sui augis, necessarium est ut occurrat superficiei terre in uno puncto. Quando ergo mouetur sol in circuitu terre, et ymaginati fuerimus lineam illam moueri cum puncto illius linee qui est in superficie terre, faciet circulum non magnum in superficie terre, quoniam circulus temporalis super quem mouetur sol, cum sit in suo hadit non est circulus magnus, et linea recta que erit a centro mundi usque ad eam non mouetur in equali superficie. Sed habet superficiem piramidis. Unde sequitur quod sit porcio terre spere circa quam mouetur non medietas spere, ergo nec circulus perueniens ex eius motu super terram est circulus magnus. Et quia illa linea predicta est breuissima linearum exeuncium ad solem, et semidiameter terre non diuersatur, oportet necessario quod sit eius porcio interiacens superficiem terre et oppositum augis, minima linearum interiacentium centrum solis et superficiem terre per totum annum, et ideo erit hic circulus propinquissimus circulorum solis. Similiter est hic locus calidissimus locorum, et locus magis huic apropinquans sic magis calidus, et hic circulus nominatur uia combusta, et propter hoc pars meridionalis calidior parte septentrionali, fit etiam linea equalitatis terre calida propter sui apropinquationem ad uiam combustam, et opuiatur sic quod ista loca non sunt habitabilia propter caliditatem, nec ullum alia est in eis. Faciamus igitur figuram orbis solis scilicet circulorum qui fiunt per motum solis. Orbis lune est corpus spericum terminatum duabus superficiebus spericis equidistantibus, quorum centrum est centrum mundi. Superior uero contingit concauum orbis mercurii. Inferior autem speram ignis et in superficie superiori est circulus similis zodiaco, et hic orbis mouetur totaliter motu sperico, ab oriente in occidentem, in contrarium ordini signorum, super duos polos fixos respicientes polos zodiaci, et secatur prius hic orbis in duas partes spericas, conuenientes in centro cum mundo, et concauum partis superioris contingit conuexum inferioris, et pars alia que est propinquior centro mundi mouetur motu sperico, ab oriente in occidentem, et in contrarium ordini signorum super 2 polos fixos diuersos a polis zodiaci, et uocatur orbis decliuis, et extenditur ab isto orbe spera quam terminant due superficies sperice quarum centrum est diuersum a centro mundi. Et superior istarum superficierum contingit superiorem superficiem orbis decliuis in uno puncto, et inferior inferiorem similiter in uno, et uocatur hic orbis orbis excentricus, cuius motus est spericus ab oriente in occidente secundum ordinem signorum et super duos polos fixos diuersos a polis predictis, et insciditur in hoc orbe spera breuis in duas sui superficies equidistantes, et remocio centri ipsius a polis suis est equalis, et eius diameter est equalis spissitudini orbis ecentrici, et eius superficies apparens contingit illas duas superficies in 2 punctis, et est intromissa corpori istius orbis quasi pars illius, et etiam mouetur sperice in circuitu centri sui super 2 polos fixos, et hec spera uocatur epiciclus, et dicitur orbis excentricus orbis deferens quoniam est quasi ferens istam speram. Luna autem est corpus solidum, spericum, intromissum in corpore epicicli cuius superficies apparens contingit superficiem epicicli in uno puncto. Cum ergo mouetur orbis excentricus deferens epiciclum super suos polos rapit secum totum epiciclum, quoniam est quasi pars ipsius, et mouetur cum eo ipsa luna, que est infixa ei, et cum spera mouetur sperice quilibet punctus illius facit circulum ymaginabilem, centrum ergo epicicli describit per motum deferentis circulum ymaginabilem, cuius centrum est centrum deferentis et hic circulus dicitur etiam circulus excentricus et circulus deferens, quoniam centrum epicicli mouetur super eius circunferenciam, et cum ymaginati fuerimus superficiem illius circuli secare mundum fient in superficie excentrici 2 circuli equidistantes primo circulo, quorum centrum est centrum ecentrici, et fiet etiam in superficie epicicli circulus contingens istos duos circulos in duobus punctis cuius centrum, quod est centrum epicicli, est in circumferencia primi circuli, et circulus transiens per centrum lune equidistans illi circulo dicitur epiciclus, et super ipsum mouetur centrum lune, et fient etiam in superficie orbis decliuis duo circuli quorum centrum est centrum mundi et poli decliuis, et fiet etiam in superficie primi orbis qui continet orbem decliuem circulus equidistans duobus circulis primis, et secat circulum similem zodiaco in duobus punctis, et fiet etiam in superficie orbis superioris circulus secans circulum signorun qui uocatur circulus etiam decliuis lune, et distancia uel declinatio istius circuli a circulo signorum est latitudo lune, quoniam centrum semper est in superficie huius circuli, et puncta sectionis istius circuli cum circulo signorum uocantur extremitates draconis; punctus uero qui est primum medietatis septentrionalis circuli decliuis dicitur capud sic, alter uero cauda, et declinatio istius circuli a circulo signorum semper est una non diuersa, et cum extrahitur linea recta a centro mundi ad centrum orbis deferentis, et extrahitur directe in 2 partes usque ad circunferenciam circuli excentrici, erit punctus qui est extremitas linee uersus centrum excentri qui remotissimus punctorum a centro mundi aux lune, et punctus oppositus ei hadid lune; cum autem centrum epicicli in auge, et extrahitur linea predicta directe usque ad circunferenciam epicicli, et finis eius etiam dicitur longitudo longior epicicli. Primus igitur orbis orbium lune mouetur motu sperico super duos polos qui recte respiciunt polos zodiaci, et rapit secum omnes orbes quos continet et motus eius est in contrarium ordini signorum. Mouetur autem tota superficies circuli decliuis circa ordinem signorum, et circunferencia istius circuli quam diximus secare circumferenciam circuli signorum. Mouentur ergo per hunc motum duo puncta sectionis circa ordinem signorum, et hic motus dicitur motus draconis. Secundus autem orbium lune scilicet orbis decliuis mouetur etiam sperice circa ordinem zodiaci super duos polos fixos, et sunt poli circuli decliuis qui est in eius superficie. Mouentur ergo per eius motum omnia que continet. Mouetur ergo orbis excentricus circa ordinem signorum et similiter circulus excentricus, et centrum eius, et mouetur etiam aux, et predicta omnia circa ordinem signorum, et in superficie circuli decliuis, et in circuitu centri mundi. Tertius autem orbium lune scilicet orbis excentricus mouetur etiam sperice secundum ordinem signorum, et super suos duos polos, et mouetur per hunc motum epiciclus secundum ordinem signorum. Epiciclus uero mouetur etiam motu sperico super suos polos fixos, et secundum eius centrum, et rapit secum corpus lune, et mouetur centrum lune super circunferenciam circuli qui dicitur epiciclus. Motus uero illius cum mouetur super arcum qui est uersus longitudinem longiorem epicicli est contra ordinem signorum. Super arcum autem qui est uersus longitudinem propinquiorem est secundum ordinem eorum. Motus uero dyametri epicicli cuius extremitas est longitudo longior qui est in rectitudine diametri excentrici, est secundum quod narrabo, cum epiciclus mouetur eius centrum mouetur a puncto augis excentrici, et mouet secum dyametrem eius cuius extremitates sunt longitudo maior et longitudo minor, et hic dyameter non remanet in situ quem ante habebat, scilicet non est semper directe respiciens centrum excentrici, nec centrum mundi, set sic erit mundi directe respiciens alium punctum illius orbis uersus hadid oppositum augi excentrici et remocio illius puncti a centro mundi equalis est remocioni centri excentrici a centro mundi. Centrorum uero epicicli et augis excentrici motus quos prediximus sunt contrarii, unus eorum est secundum ordinem signorum scilicet motus centri epicicli et alter est contra ordinem signorum scilicet motus augis, sed tantum remocio illorum a medio loco solis semper equalis est, scilicet quia locus solis medius est, semper medius inter istos duos punctos. Punctus autem augis mouetur in circuitu centri mundi, et tempus in quo mouetur a respiciendo directe locum solis donec redeat ad directe respiciendum ipsum est unus mensis lunaris medius, et centrum epicicli mouetur super circunferenciam excentrici, et bis attingit augem in tempore mensis lunaris medii, et in tempore coniunctionis medie est semper centrum epicicli in uno puncto, deinde mouebuntur in diuersas partes. Cum ergo pertransiuerit centrum epicicli medietatem circunferencie excentrici, et fuerit in opposito augis, aux tunc mouebitur a directe respiciendo solem, et erit remocio eius a suo loco 4 pars circuli. Erunt ergo 2 puncti in quadratura loci solis, et ideo erit luna secundum mensem cursum in quadraturis in opposito augis excentrici. Cum ergo mouetur centrum epicicli, mouebitur etiam aux, quod si agregatur cum motu solis erit equale semicirculo, et sic conuenient ambo in oppositione in respectu loci solis, et ideo erit locus lune medius in preuentionibus in auge sui excentricis, luna ergo in coniunctionibus magnis est in auge excentrici, in quadraturis in oppositione augis. Corpus uero lune in circuitu centri epicicli aliquando contra ordinem signorum, scilicet cum fuerit in superiori parte epicicli, aliquando cum ordinem signorum cum fuerit in inferiori parte epicicli. Sed quando mouetur contra ordinem signorum non uidetur retrograda, quoniam epiciclus mouetur secundum ordinem signorum, et mouet secum corpus lune, et eius motus semper est uelocior motu lune qui est contrarius ei, quare nunquam uidetur retrograda, tunc diuersatur eius motus, propter hoc cum enim erit superius in epiciclo, erit motus eius tardior, et cum inferius uelocior. Motus igitur qui apropriatur lune sunt 6: motus totius eius orbis contra ordinem signorum, et dicitur motus draconis. Motus orbis decliuis contra ordinem signorum et super alios polos et uocatur motus augis. Motus excentrici deferentis orbis decliuis et nominatur motus latitudinis, et idem motus in respectu uerticandi circulum signorum dicitur motus longitudinis, et motus epicicli rotantis corpus lune contra centrum epicicli dicitur motus diuersitatis. Motus uero dyametri epicicli ad uerticandum illum punctum predictum uocatur motus uerticationis, et ymaginamur lineam rectam exire a centro mundi ad centrum lune usque ad circumferenciam decliuis, quoniam centrum lune semper est in superficie decliuis, et ymaginamur etiam magnum circulum exire a polis zodiaci, et transire per punctum qui est in circunferencia decliuis, ad quem peruenit linea recta predicta, hic circulus etiam secat zodiacum, unde interiacebit circulum zodiaci et decliuem arcus huius circuli. Hic ergo arcus dicitur latitudo lune et punctus in quo secauerit hic circulus circulum zodiaci est locus lune in zodiaco. Cum ergo mouetur luna motibus predictis secundum ordinem signorum, mouebitur linea recta quam ymaginamur transire per eius centrum, et mouebitur eius circulus transiens per polos zodiaci secundum ordinem signorum. Mouebitur etiam punctus sectionis super circumferenciam zodiaci. Efficitur ergo ex hoc motus lune in longitudine respectu zodiaci, et motus linee recte transeuntis per centrum lune respectu circumferencie decliuis est motus lune in latitudine, et per hunc motum diuersatur arcus latitudinis secundum magis et minus, et cum peruenerit punctus sectionis per motum illius circuli ad punctum uerticantem centrum solis, tunc erit dispositio que dicitur coniunctio, et cum peruenerit ad punctum oppositum centro solis erit dispositio que uocatur oppositio, et cum peruenerit linea recta transiens per centrum lune que mouetur in superficie decliuis ad punctum draconis, et acciderit ut sit centrum solis in uerticatione illius puncti, ita quod sit centrum solis et lune super illam lineam, tunc quoque erit eclipsis solis, quoniam radii exeuntes a nostro uisu ad corpus lune cadent aut supra illam lineam aut prope illam, et prohibet ipsos corpus lune extendi directe et peruenire ad corpus solis. Corpus enim lune fiet tunc paries inter uisum et corpus solis et sic cooperit lumen solis a nobis, radii autem exeunt a uisu secundum figuram piramidis cuius caput est punctus uisus et basis est superficies corporis uisi. Cum ergo inspexerimus in tempore eclipsis corpus lune efficitur ex radiis uisualibus piramidis cuius caput est punctus uisus et basis corpus lune, et si ymaginemur quod superficies illius piramidis exit directe et intenditur ad solem, si ergo ceciderit corpus solis intra illam piramidem, tunc cooperietur totus sol a nobis et erit tunc eclipsis solis uniuersalis. Si autem pars ceciderit intra piramidem cooperietur a nobis illa pars, et dicetur quod eclypsis particularis, et eclipsatus totus sol nullam moram facit, quoniam diameter basis piramidis peruenientis ad orbem solis quando luna est in auge est equalis diametro corporis solis, cum ergo inceperit luna moueri post, et similiter piramis predicta incipiet sol discooperiri, et cum linea predicta peruenerit ad punctum sectionis et contigerit quod centrum solis directe respiceat aliud punctum oppositum ita quod sit centrum solis et lune et terre super lineam positam, tunc erit eclipsis lune, quoniam luna per se non habet lumen, sed acquirit ipsam a sole. Cum ergo oppositus erit ei sol, recipiet lumen illius, et illuminabitur per ipsam. Terra enim est corpus grossum faciens umbram et eius umbra semper est in opposito loci solis, et figura huius umbre etiam est figura piramidis, et quoniam diameter solis maior est diametro terre, radii qui exeunt a circunferencia corporis solis, ad circunferenciam corporis terre, et ocurrit secundum figuram piramidis et erit intra superficiem piramidis que est inter corpus terre et punctum concursus, et umbra continua obscura, corpus enim terre cooperit lumen solis ab eo, et hec umbra dicitur nox et hec piramis protenditur ultra speram lune. Cum ergo conuenerint corpus solis et terre et lune super unam lineam rectam, et fuerit terra in medio, erit corpus lune intra umbram et erit terra paries inter lunam et solem, prohibet ergo ipsam a receptione luminis solis et remanebitur in sua substancia et apparebit obscura. Si ergo tria corpora conuenerint super lineam rectam erit luna in medio illius piramidis, et si luna fuerit prope illam lineam super quam sunt duo corpora alia, tunc erit in latere illius piramidis, et secundum apropinquationem illius ad illam lineam erit quantitas obscuritatis et more. Si ergo fuerit tota linea in piramide umbre tunc erit eclipsis uniuersalis. Et si quedam pars lune erit intra piramidem et quedam extra, erit eclipsis particularis. Et cum tota eclipsatur si transiuerit per medium piramidis elongabitur mora eius, et si transiuerit per latus abbreuiabitur mora eius quoniam exitus erit cicior sic, quare uero in quibusdam temporibus uidetur luna illuminata, et in quibusdam obscura. Hoc quoque erit ex comparatione diuersorum situum ipsius ad solem et ad nos, quoniam id quod illuminatur ex luna, semper est portio fere media, et id quod uidemus ex luna, portio semper fere media. Sed pars illuminata est semper illa que opposita est soli, et situs medietatis illuminate diuersatur semper in respectu nostri, quoniam in preuentionibus erit medietas opposita soli eadem illi que respicit nos. In preuentionibus, enim luna diametrat solem et nos mediamus eos, erit ergo quod uidebimus ex luna totum illuminatum. Cum ergo mouetur luna ab oppositione non erimus tunc in loco medio inter eos. Sed declinante luna a medio respectu illius, erit illuminata medietas diuersa a medietate que nobis opponitur. Immo quedam pars medietatis opposite nobis pro parte erit illuminata, quedam autem pro parte erit obscura, deinde non cessabit minui quantitas partis illuminate nobis opposite usquequo perueniat ad coniunctionem, tunc quod erit medietas lune superior uersus solem, illuminata, et medietas nobis opposita, tota obscura; cum ergo separata fuerit a sole redibit ad primam dispositionem, et tunc fiunt duo circuli scilicet circulus continens partem illuminatam et circulus continens partem nobis oppositam secantes se, et erit id quod apparet nobis ex luna pars parua, quam continent duo arcus, quorum unus est circuli terminantis partem illuminatam, quoniam ergo ista pars parua continetur a duobus arcubus super superficiem terre spere erit … et ideo est id quod uidetur de luna in primo mensis et eius fine … deinde non cessat augmentari. Cum ergo peruenerit lux in ea usque ad medietatem partis opposite nobis, erit arcus terminans partem illuminatam nobis oppositam ex parte connexa, uidebitur ergo arcus quasi linea recta, et erit id quod uidetur ex parte illuminata pars quam continet linea recta et medietas circuli terminantis partem nobis oppositam, et ideo uidetur ex luna in hiis temporibus semicirculus, deinde non cessat augmentari donec perueniatur ad complementum. Hec ergo est dispositio orbium lune et ut manifestetur quod diximus scribamus formam orbis lune, cum omnibus circulus suis. Orbis mercurii est corpus spericum terminatum duabus superficiebus equidistantibus, quarum centrum est centrum mundi. Superior illarum contingit concauum orbis ueneris. Inferior autem conuexum orbis lune, et iste orbis mouetur sperice in circuitu centri zodiaci, et super suos polos ab oriente in occidentem cum ordine signorum motu tardo, et in hac spera distinguitur spera terminata duabus superficiebus equidistantibus quarum centrum scilicet centrum spere est extra centrum mundi, et extra superficiem orbis similis zodiaco, et superior superficies contingit superficiem primi orbis in uno puncto, et mouetur super duos polos fixos diuersos a polis zodiaci, et in circuitu centri extrinseci motu sperico contra ordinem signorum et uocatur hic orbis reuoluens uel equans orbem deferentem, et distinguitur in isto orbe alia spera quam terminant 2 superficies quarum centrum est extra centrum mundi, et extra centrum orbis reuoluentis, et extra superficiem orbis similis zodiaci, et in illa parte in qua est centrum reuoluentis, et remocio ipsius a centro reuoluentis est medietas remocionis centri reuoluentis a centro mundi, et superficies superior istius spere contingit superiorem superficiem orbis reuoluentis in uno puncto et dicitur orbis deferens et ipse etiam mouetur super duos polos fixos a polis predictis motu sperico secundum ordinem signorum, et distinguitur in hac spera etiam alia spera, inter 2 ipsius superficies, et remocio centri earum a polis suis est equalis et eius superficies apparens contingit 2 superficies egredientes in duobus punctis, et dyameter eius est equalis spissitudini spere, et uocatur epiciclus et mouetur sperice super duos polos in circuitu centri ipsius. Corpus autem mercurii est corpus spericum intromissum in epiciclo, et eius superficies apparens contingit epiciclum in uno puncto. Cum ergo mouebitur orbis deferens super suos polos mouet secum epiciclum, et peruenit ex motu centri ipsius circulus cuius centrum est centrum deferentis, et hic circulus non est in superficie scilicet circuli orbis similis zodiaci. Et cum ymaginati fuerimus quod ita superficies secat mundum accident in duabus superficiebus orbis deferentis duo circuli equidistantes et similiter in superficie orbis primi, et maior istorum secat circulum similem zodiaco in 2 punctis oppositis, et dicitur circulus decliuis et accidit etiam in superficie orbis superioris circulus secans zodiaci in 2 punctis oppositis, et dicuntur puncta draconis, et ymaginemur etiam lineam rectam exire a centro mundi ad centrum orbis reuoluentis uel equantis, et peruenire ad eius circunferenciam a duabus partibus, et cadat super centrum deferentis in parte linee in qua est centrum equantis, extremitas ergo linee que est in parte centri scilicet punctus contigionis in superficie orbis reuoluentis est aux excentrici, et est remotissimus punctorum orbis excentrici a centro mundi, et oppositum eius est hadid. Orbis ergo primus orbium mercurii mouetur sperice circa centrum mundi super 2 polos uerticantes polos orbis zodiaci, et mouet secum omnia que continet et mouet centrum deferentis et equantis et augem et hadid, et duo puncta sectionis, et hic motus est tardus et secundum quod dicit Ptolomeus in centum annis est unus gradus. Orbis autem secundus scilicet orbis equans mouetur in circuitu sui centri et super suos polos, et mouet secum totum orbem deferentem et centrum eius motu sperico, contra ordinem signorum, et in circuitu centri equantis. Orbis deferens etiam mouetur sperice in circuitu centri eius et super 2 polos ab occidente in orientem et mouet secum epiciclum et mouet eius centrum super circulum qui uocatur etiam circulus deferens, motu equali secundum ordinem signorum. Epiciclus autem mouetur circa centrum eius sperice et mouet secum mercurium et accidit ex motu centri ipsius circulus qui dicitur etiam epiciclus et iste circulus declinat super superficiem excentrici, et centrum planete semper mouetur super circunferenciam istius circuli, superius uero mouetur secundum ordinem signorum, inferius autem contra. Dyameter uero deferentis qui est in rectitudine linee super quam sunt centra mouetur et mutatur in situ. Et ymaginemur punctum in medio linee que est inter centrum mundi et centrum orbis equantis et diameter epicicli postquam separatur ab auge exeat directe donec perueniat ad hunc punctum. Ista ergo linea dicitur linea reuoluens epicicli diametrum, quoniam epicicli diametrum super circunferenciam deferentis semper est in rectitudine linee predicte que exit a centro eius ad punctum predictum. Erunt ergo tria centri ex eadem parte centri mundi, et primum eorum est centrum reuoluens diametrum epicicli. Deinde centrum reuoluens orbem circunferentem. Deinde centrum orbis deferentis, et longitudines que sunt inter eos, equales sunt. Cum autem mouerit orbis reuoluens orbem deferentem et mouerit secum centrum deferentis circumuoluitur quousque posuerit se super centrum reuoluens diametrum orbis epicicli, deinde recedit ab ipso et redit ad primum punctum. Motus uero orbis deferentis et orbis reuoluentis sunt contrarii quoniam orbis reuoluens mouetur circa ordinem signorum et facit in uno anno unam reuolutionem, et diameter eius transiens per centrum deferentis recedit deponendo se a linea prima, super quam est aux et hadid et centra orbium, et redit ad ponendum se super ipsum in quolibet anno semel. Orbis autem deferens mouetur secundum ordinem signorum, et facit in uno anno solari duas reuolutiones. Infra quod linea reuoluens diametrum epicicli ponit se super lineam interiacentem centrum deferentis et centrum orbis reuoluentis ipsum in uno anno bis, et illa positio est super lineam super quam sunt centra orbium quandoque uersus augem, quandoque uersus augis oppositum, sicut est dispositio in orbe lune, accidit ergo ex isto motu quod mouetur centrum epicicli a directe respiciendo punctum circuli decliuis, usque redeat ad ipsum in uno anno solari, deinde mouetur bis super circunferenciam orbis deferentis, et dicitur quod est etiam directo respiciens locum solis medium quoniam inuenitur por continuas considerationes corpus planete elongatum a loco solis medio, ante et retro, equaliter in suo motu directe respectu zodiaci, et in suo motu retrogrado, et isti motus scilicet retrogradatio et directio apropriantur epiciclo, et planeta in epiciclo non elongantur in retrogradatione et directione elongatione equali nisi ab auge epicicli, et ab oppositio augis scilicet a solo diametro cuius extremitates terminant medium retrogradationis et directionis. Iste ergo diameter qui continuatur cum linea circumuoluente est directe respiciens locum solis, et corpus planete mouetur in circuitu centri epicicli, et respicit directe per suum motum, secundum quod declarabimus, gradus zodiaci. In superiori uero parte epicicli mouetur secundum ordinem signorum. In inferiori autem e contra, e conuerso dispositione lune, tunc motus eius precedit motum epicicli sui equalem qui est secundum ordinem signorum, accidit ergo ex diuersitate duorum motuum dispositio que dicitur retrogradatio, quoniam planeta in inferiori parte sui epicicli mouetur circa ordinem signorum, et epiciclus mouetur per motum deferentis secundum ordinem, et motus planete precedit motum epicicli, quia cum planeta transiuerit de zodiaco unum arcum, uerbi gratia gradum unum contra ordinem, reducit ipsum epiciclus per motum accidentalem orbis deferentis uersus ordinem signorum per medietatem gradus, uidetur ergo quod retrogradatur per unum arcum zodiaci, cuius quantitas est medietas gradus et dicitur quod est retrogradum. Et cum erit superius mouebitur secundum ordinem et similiter epiciclus, et tunc uidetur directus, declinatio orbis decliuis modica est. Sed non est semper fixa secundum eamdem dispositionem. Immo diuersatur, quoniam superficies decliuis mouetur et non cessat apropinquari ad superficiem zodiaci, donec ponat se super ipsam, deinde recedit ab ea, et incedit declinando in alteram partem donec aquisierit sic declinationem priori consimilem, deinde redit et sic semper. Diameter uero epicicli cuius extremitates sunt aux et eius oppositum non semper in superficie excentrici, nec est semper secundum eundem situm. Sed semper mouetur super circulum paruum qui est apud oppositum augis et redit cum ipso superficies epicicli, et iste circulus est super superficiem excentrici secundum rectos angulos, et eius centrum est in illa superficie, et motus istius diametri in circuitu huius circuli dicitur declinatio epicicli, et diameter etiam qui secat hunc diametrum secundum rectos angulos non est semper in uno statu. Sed mouetur etiam super paruum circulum qui est apud eius extremitatem, et est eleuatus super superficiem circuli zodiaci, secundum rectos angulos, et hic motus nominatur reflectio epicicli, et est equalis motui primo. Cum ergo mouetur epiciclus secundum circunferenciam orbis excentrici, et separatus fuerit ab auge, intendendo ire ad punctum sectionis, tunc incipiet orbis decliuis moueri uersus zodiacum. Et cum epiciclus perueniet ad illum punctum tunc superficies decliuis ponet se super superficiem zodiaci, et cum etiam mouebitur epiciclus ad partem oppositam augi, mouebitur etiam orbis decliuis et recedet a superficie zodiaci, deferendo augem ad aliam partem et est in ista dispositione pars septentrionis, et mouetur oppositus augis ad partem meridionalem, et cum fuerit epiciclus in puncto opposito augi excentrici, tunc erit maxima declinationum orbis decliuis et tunc mouebitur etiam epiciclus ad partem alterius puncti sectionis. Mouebitur etiam orbis decliuis redeundo ad partem superficiei zodiaci et cum perueniet ad punctum illud ponet se super superficiem zodiaci, et cum mouebitur a puncto sectionis ad partem augis recedet etiam orbis decliuis a superficie zodiaci, redeundo ad primam partem scilicet partem meridionalem. Centrum ergo epicicli nunquam declinat a superficie zodiaci, nisi ad meridiem tantum, principium eius declinationis epicicli a superficie excentrici scilicet declinantis motus diametri eius in circuitu parui circuli est quando epiciclus est in auge excentrici, et deinde recedens a superficie excentrici mouebitur uersus septentrionalem, et cum ipso redit superficies epicicli, deinde redit etiam ad superficiem excentrici. Post ea tendit uersus meridiem, deinde redit et sic. Diameter uero secans hunc diametrum incipit recedere quando epiciclus est in puncto capitis draconis intendendo moueri uersus partem septentrionalem super illum circulum predictum, et motus huius orbis in circuitu istorum duorum circulorum non est respectu centrorum eorum, sed respectu centri excentrici, sicut est dispositio in motu planete, sed secundum longitudinem, et reuolutiones istorum 2 diametrorum sunt secundum motum longitudinis, et similiter in quartis prima quod quando planeta mouebitur per unam quartam, uerbi gracia a capite draconis usque ad unam duarum sinuum , mouebuntur etiam isti diametri per unam quartam parui circuli. Motus ergo mercurii sunt IX, motus totius orbis secundum ordinem signorum circa centrum zodiaci, et super suos polos, et in quolibet anno I gradus secundum Ptolomeum et dicitur motus augis. Secundus motus est motus excentrici reuoluens orbem deferentem contra ordinem signorum et facit in quolibet anno unam reuolucionem, et dicitur motus reuoluentis. Tertius est orbis deferentis secundum ordinem signorum, super suos polos fixos, et dicitur motus centrici epicicli, et in respectu zodiaci, dicitur motus longitudinis qui est quartus. Quintus est motus epicicli cuius centrum ipsius contra duos polos propios fixos per quos mouet corpus planete, et dicitur motus diuersitatis. Sextus est motus linee reuoluentis dyametrum epicicli contra illum punctum fixum et dicitur motus equator cursus. Septimus est motus totius superficiei orbis decliuis ad superficiem zodiaci, et dicitur motus declinationis. Octauus est motus diametri epicicli super circulum paruum ad septentrionem et meridiem, et dicitur reflectio epicicli, et ymaginemur lineam exire a centro mundi a centrum planete et deinde dirigitur ad superficiem superioris orbis, et ymaginemur etiam circulum magnum exire a polis zodiaci, et transire per extremitatem linee predicte, hic circulus secat circumferenciam zodiaci, et punctus in quo secat est locus planete in zodiaci, et arcus istius circuli qui est inter extremitatem linee et punctum sectionis dicitur latitudo planete. Ista est dispositio orbium mercurii. Orbis ueneris est corpus spericum, continuatum duabus superficiebus equidistantibus cuius centrum est centrum mundi. Superior earum contingit orbem solis. Inferior orbem mercurii, et totus iste orbis mouetur super polos zodiaci motu tardo secundum ordinem signorum sicut orbis mercurii, et distinguitur in ista spera alia spera cuius centrum est extra centrum mundi, et superior superficierum ipsius contingit superiorem superficiem primi orbis in uno puncto et mouetur super 2 polos fixos motu equali secundum ordinem signorum, et dicitur orbis deferens, et distinguitur in ista spera inter 2 sui superficies alia spera que dicitur epiciclus que mouetur contra eius centrum super 2 polos fixos, et corpus ueneris est intromissum in corpore huius spere. Cum ergo mouebitur orbis deferens proueniet ex motu centri epicicli circulus ymaginabilis. Et cum ymaginati fuerimus illud quod ymaginati fuimus in orbibus mercurii prouenient in orbibus ueneris circuli sicut circuli qui prouenerunt in orbibus mercurii, scilicet circuli equidistantes orbi deferenti et orbibus decliuibus, exire a centro mundi usque ad orbem deferentis, et proueniat ad circunferenciam. Erunt ergo extremitates eius aux et eius oppositum. Et ymaginemur etiam quod dyameter epicicli est in rectitudine huius linee in auge. Cum ergo mouebitur orbis deferens et moueat secum diametrum epicicli directe, respiciet directe punctum diuersum a centro deferentis, et remocio illius puncti a centro deferentis est sicut remocio huius centri a centro mundi. Et cum ymaginati fuerimus lineam rectam inter illud punctum et centrum epicicli, erit secundum rectitudinem illius diametri, et ista linea dicitur linea reuoluens diametrum epicicli, et ille punctus dicitur centrum reuoluens et centrum equans. Orbis ergo primus mouetur super duos polos uerticantes polis zodiaci, et mouet secum omnes orbis ueneris in superficiem decliuis et augem secundum ordinem signorum motu tardo. Differens sic autem mouetur super propios polos, et circa eius centrum secundum ordinem signorum, et mouet secum epiciclum et corpus planete, epiciclus etiam mouetur super suos polos, et mouet secum uenerem circa eius centrumet accidit ex motu centri planete circulus qui dicitur etiam epiciclus et iste circulus declinat super superficiem excentrici sicut est dispositio in mercurio. Diameter uero epicicli cuius extremitates sunt aux et eius oppositum mouetur super circulum paruum et similiter dyameter secans ipsum secundum angulos rectos, et sic diximus in mercurio, tantum separatio a superficie excentrici est hic apud oppositum augis excentrici, et illinc apud augem, et separatio a dyametro secante est illinc ab uno puncto sectionum duarum, et hic a puncto opposito, et motus istorum duorum diametrorum in circuitu duorum circulorum paruorum non est in circuitu centri eorum. Sed circa centrum extrinsecum sicut est dispositio in motu longitudinis, et reuolutiones istorum diametrorum est sicut reuolutiones longitudinis. Motus uero orbis decliuis sunt sicut in mercurio, sed declinatio cum epiciclus fuerit super augem et oppositum excentrici ipsius uersus partem septentrionis. Declinatio ergo est semper septentrionalis e contra mercurii. Motus ergo ueneris sunt 8: motus totius orbis secundum ordinem signorum et motus deferentis secundum ordinem signorum et motus proueniens ex isto motu respectu zodiaci, qui est motus longitudinis et motus epicicli, et motus linee reuoluentis diametrum epicicli, et motus decliuis diametri epicicli, et motus diametri secantis ipsum, et motus totius superficiei decliuis, et nos abbreuiabimus dispositionem, et figure orbium assimilantur mercurii. Orbis stellarum superiorum scilicet saturni, iouis et martis, sunt similes in omnibus suis dispositionibus, et in numero orbium eorum, et in speciebus motuum, et quia non diuersantur diuersitate magna posuimus in eis unum sermonem comunem, et est quod quilibet istorum trium habet speram propriam terminatam 2 superficiebus equidistantibus quarum centrum est centrum mundi, et primus eorum est orbis saturni, et eius superior superficies contingit speram stellarum fixarum. Inferior contingit speram iouis, et similiter superficies superior orbis iouis contingit orbem saturni et inferior orbem martis, et etiam superficies superior orbis martis contingit orbem iouis, et inferior orbem solis, et quilibet istorum orbium mouetur super 2 polos directe respicientes polos zodiaci motu tardo sicut ueneris et mercuri, et distinguitur in quolibet istorum orbium spera excentrica continuata duabus superficiebus equidistantibus et mouetur circa sui centrum et super 2 polos fixos motu equali secundum ordinem signorum et dicitur orbis deferens, et distinguitur in hoc orbe inter 2 superficies equidistantes spera que dicitur epiciclus, et mouetur circa eius centrum super suos polos motu sperico, et corpus uniuscuiusque planete est intromissum in corpore epicicli, et cum conmouebitur orbis deferens suo motu propio, mouebit secum epiciclum, et describetur a centro epicicli circulus qui etiam dicitur circulus deferens, et cum ymaginati fuerimus superficiem istius circuli secare mundum, accident circuli decliues et circuli equidistantes orbi deferenti sicut diximus de orbibus mercurii et ueneris. Sed circuli decliues in orbibus istis, fixi. Et ymaginemur lineam rectam exire a centro mundi usque ad centrum orbis deferentis, deinde directe ad 2 partes orbis decliuis, secabit ergo circunferenciam deferentis in 2 punctis scilicet in auge et in eius opposito, et aux semper est ex parte septentrionis et oppositum eius ex parte meridiei, et ponemus diametrum epicicli in rectitudine istius linee. Cum ergo mouebitur epiciclus per motum deferentis, et mouebitur eius diameter a uerticando illam lineam ad uerticandum alium punctum diuersum a centro deferentis et a centro mundi, sicut diximus de orbe ueneris, et quando adduximus lineam rectam ab illo puncto ad centrum epicicli erit in rectitudine epicicli diametri, et dicitur linea reuoluens epicicli diametrum illius planete sicut diximus de orbibus ueneris et mercurii. Primus ergo orbium cuiuslibet istorum mouetur super suos 2 polos uerticantes polis zodiaci, motu tardo, et mouet secum omnia que continet, et mouet superficiem decliuis, et augem et centrum deferentis. Orbis autem decliuis mouetur in circuitu centri eius, et motu equali secundum ordinem signorum, et mouet secum epiciclum. Epiciclus uero mouetur circa ipsius centrum, et mouet secum corpus planete et accidit ex motu centri principale circulus, qui dicitur etiam epiciclus, et iste circulus declinat a superficie orbis excentrici, et diameter istius circuli cuius extremitates sunt aux et eius oppositum, id est epicicli, mouetur super circulum paruum, et declinat quandoque ad septentrionem quandoque ad meridiem. Separatio diametri a superficie excentrici est apud centrum epicicli apud punctum sectionis septentrionis scilicet capud sic et primus mouetur ad septentrionem, et motus istorum diametrorum circa circulos paruos non est circa eorum capita sed circa alia capita extrinseca sicut est dispositio motus longitudinis et reuolutionis diametrorum circa istos circulos et equales sunt, in tempore, reuolutionibus in zodiaco, et similiter tempus motus eorum in partis equale est ipsi motus longitudinis in quartis zodiaci. Motus ergo cuiuslibet istorum planetarum sunt 6: motus totius orbis tarde secundum ordinem signorum, et motus qui accidit ex isto motu in respectu zodiaci, qui est motus longitudinis, et motus epicicli, et motus linee reuoluentis diametrum epicicli, et motus diametri decliuis epicicli. Ista ergo dispositio planetarum superiorum breuiter. Orbis stellarum fixarum est una spera continuata duabus superficiebus, quarum centrum est centrum mundi. Superior earum contingit orbem maximum et inferior orbem saturni, et hic orbis mouetur ab oriente in occidentem secundum ordinem signorum super 2 polos fixorum, motu tardo, et eius poli sunt poli zodiaci secundum Ptolomeum, et omnes stelle fixe sunt intromisse in corpore huius spere, et mouentur motu huius orbis, et unaqueque earum quando mouetur designat circulum, et omnes isti circuli sunt equidistantes, et motus uniuscuiusque stellarum istarum respectu zodiaci est sicut dispositio in aliis stellis in longitudine et latitudine, et totus orbis stellarum fixarum diuiditur per 6 circulos exeuntes a suis polis qui diuidunt speram in 12 partes equales, et similiter zodiacum, et uocantur signa, et unaqueque istarum parcium denominationem sumit a figuris stellarum contentarum, et nominantur arcus zodiaci eisdem nominibus, et in isto orbe est multitudo stellarum fixarum diuersarum quantitatum, tantum quedam ex eis considerate fuerunt in loco in respectu zodiaci in longitudine in latitudine et in quantitate, et uniuersus earum scripsit Ptolomeos in Almagestum sunt M et 22, in maiori quantitate XU, in secunda XIU, in tertia…, in quarta…, in quinta…, in sexta…, et occulte sunt et nubose 5, et scripsit distanciase arum a zodiaco et latitudines earum, et imposuit eis nomina secundum figuras agregationum earum, et clausit eas in 48 figuris, et denominauit unamquamque earum figurarum ab animalibus et aliis rebus sibi assimilatis, alie uero stelle que sunt ualde parue, aut sunt prope polum mundum sic non numerantur nec distancie earum sciuntur a zodiaco. Orbis suppremus continet et contingit speram stellarum fixarum et mouetur super 2 polos qui sunt poli mundi, motu uelocissimo ab oriente in occidentem et mouet secum omnes orbes stellarum et non est in eo ulla stella, et circuli transeuntes per polos zodiaci determinant latitudines stellarum, et omnes circuli magni quos diximus a principio libri, et circulus zodiaci respectu cuius considerantur motus omnium stellarum uel planetarum et extremitates linearum exeuntium a centro mundi et transeuntium per capita stelle, omnia sunt ymaginata in superficie illius orbis et in eius respectu sunt omnes dispositiones stellarum in motibus, in continuationibus et coniunctionibus, alii uero motus et situs continuationum sunt in respectu zodiaci, qui est in superficie illius orbis secundum situm puncti qui est locus stelle, in longitudine respectu istius. Longitudines autem que sunt inter stellas sunt ex circulis magnis transeuntibus per centrum mundi. Coniunctiones uero terminantur per circulum transeuntem per polos zodiaci, et per extremitatem linee qui est locus stelle, quoniam sic accidit quod sint loca earum in zodiaco idem punctus quoniam circulus transiens per loca earum idem circulus est, et similiter coniunctiones solis et lune sicut diximus superius. Omnis igitur motus omnium partium mundi, secundum quod intelleximus ex magno studio, secundum opiniones et considerationes quadriuialium, et quidquid inuenitur per inductionem, et secundum quod peruenit inquisitio studentium in ista arte, et precipue Ptolomei, quoniam super considerationes ipsius suffulti sumus in omnibus motibus corporum celestium, sunt motus superioris orbis omnia entia continentis ab oriente in occidentem qui est motus uelocissimus, et motus orbis stellarum fixarum ab occidente ad orientem, et est motus tardissimus, et 18 motus stellarum superiorum uniuscuiusque scilicet UI motus, et II motus solis, et UIII motus ueneris et IX mercurii, et UI motus lune scilicet ponderosi et leues et in unoquoque motu UII planetarum est etiam unus motus essentialis et est motus qui est in respectu zodiaci, et quia non intelligitur ex figuratione cuiuslibet stellarum per se nisi spera cuiuslibet per se et fortasse non ymaginatur agregatio omnium orbium et etiam illorum circulorum secantium et eorum contingentium omnium ut faciamus I figuram in qua describemus omnes orbes stellarum secundum ordinem earum, ut intelligatur ex ea forma mundi, et ut multiplicentur quod impediat considerantem sufficiet nobis unus situs in quolibet orbe, et una dispositio suarum dispositionum, et ponemus omnes circulos decliues omnium stellarum in sua superficie et longitudines earum etiam super unam lineam, et centrum omnium orbium excentricorum super illam lineam quoniam primo erit manifestus, et si non nocebit in radicibus figurarum, etiam ponamus centrum extrinsecum reuoluentem diametros epiciclorum planetarum superiorum et ueneris idem centrum, et ponamus ipsum prope centrum mundi ut sit manifestius quoniam intentio nostra est figurare exempli gratia et similiter ponemus centrum deferentis omnium planetarum unum preterquam in mercurio solo. 