Collectiones ex dictis philosophorum de differencia inter descripciones rerum et definiciones earum, et quare philosophia fuit descripta et non definita; de quorum aggregacione et ordinacione Isaac medicus filius Salomonis sollicitus fuit. Verba Isaac. Plures eorum qui antiquorum libros inspexerunt et eorum uiderunt diuersitates in definicionibus rerum, existimauerunt illud esse propter diuersas ipsorum intenciones apud eos. Res uero non est ita. Verum cum ipsi conati sunt perscrutari de definicionibus rerum, inuenerunt earum interrogaciones quatuor, ad quarum definicionum scienciam absque eis non peruenitur; quarum una est anitas, sicut si dicas an est hoc et hoc; et secunda est quiditas, ac si dicas quid est hoc et hoc, et tercia est qualitas, sicut si dicas quale est hoc et hoc; et quarta est quaritas sicut si dicas quare est hoc et hoc. Huius autem demonstracio est quod anitas inquirit de esse rei quaesitae, an sit ei inuencio an non. Et responsio in hoc quidem cadit semper cum utique, si respondens confessus fuerit eius inuencionem, aut cum non, si fuerit negans illud. Quiditas uero inquirit de natura rei et essencia ipsius quae ipsa est, et propter hoc cadit responsio in ipsa cum definicione rei declaratiua naturae et substancialitatis eius. Sed qualitas inquirit de proprietatibus rei et comitantibus inseparabilibus ei, notis forma quod eorum sit. Quapropter necessarium est respondenti ut quaestionem conuertat ad interrogantem et dicat ei, proprietates rei et comitancia ipsius sunt plura. Quod ergo eorum uis? Postquam ergo manifestum fuerit quod uelit et intellexerit, respondebit cum utique, aut non, secundum quod demonstrauimus ante; et propter hoc responsio in anitate et qualitate nunquam cadit nisi cum utique aut cum non. Quaritas uera inquirit de causa rei finali necessaria generacioni uel esse ipsius quare fuit hoc. Verbi gracia, sicut si aliquis dicat de homine an est, responsio numquam cadet in eo nisi cum utique, quoniam omni homini inest ueritas. Cui autem est ueritas est esse; et cui est esse, procul dubio est ei inuencio necessario; cumque quaerens dixerit quid est homo, respondebitur cum definicione eius et dicetur ei; homo est uiuum, racionale, mortale, quoniam uiuum est genus eius et ipsius materia subiecta formae eius, et racionalitas et mortalitas sunt eius differenciae et complementum specialitatis ipsius, cum non sit racionale et mortale nisi homo. Quod si dixerit qualis est homo, dicetur ei qualitas non inquirit nisi de proprietatibus rei et comitantibus ipsam; hominis autem proprietates sunt tribus modis: earum enim alia est quae conuenit omni homini et in omni tempore sicut risibilitas in homine, et alia earum est quae conuenit ei, sed in tempore uno et non in alio, sicut canicies in homine apud senectutem, et alia est ipsarum quae reperitur in quibusdam hominibus et non in omni, sicut paciencia et sciencia et geometria et mensuracio et medicina et reliqua quae homini sunt propria, sed non sunt in omni. Quam ergo harum proprietatum uis? Postquam ergo notum fuerit quam uelit et intellexerit, respondebit cum utique aut cum non. Quod si quaerens interrogauerit quare homo sit racionalis, dicetur ei ut discernat intelligencia sua, et inuestiget consideracione sua et cogitacione, et percipiat ueritates rerum et faciat quod conueniens est ueritati ex iusticia et rectitudine, et inquirat bona et alienetur a malis ut per hoc consequatur retribucionem creatoris gloriosi et sublimis. Postquam ergo nouerunt illud philosophi, et uerificatum est apud eos quod definiciones non componuntur nisi ex generibus et differenciis specialibus et non inuenerunt philosophiae genus ex quo eius definicio componeretur, subtiliati sunt bonitate consideracionum et cogitacionum ipsorum, et descripserunt eam descripcionibus tribus; una earum est deriuata ex nomine suo, et secunda est assumpta ex proprietate sua, et tercia est accepta ex sciencia sua. Descripcio autem eius deriuata ex nomine suo est quod philosophia est amor sapienciae et illud racionatur ex nomine philosophi; philosophus enim compositus est ex phile et sophia. Et dicitur quidem lingua graeca phile amator et sophia sapiencia. Cumque illud ita sit, tunc manifestum est quod intencio philosophi est amator sapienciae, et cum intencio philosophi sit amator sapienciae, tunc intencio philosophiae est amor sapienciae. Descripcio autem philosophiae ex proprietate eius est quod philosophia est assimilacio operibus creatoris gloriosi et sublimis secundum uirtutem humanitatis, et intencio quidem sermonis mei, scilicet assimilacio operibus creatoris est percepcio ueritatis rerum, scilicet ueritas cognicionis earum, et operacio eius quod conueniens est ueritati; et intencio sermonis mei, scilicet percepcio ueritatum rerum, est percepcio ipsarum ex causis earum naturalibus quatuor quae sunt causa materialis et causa formalis et causa efficiens et causa finalis. Causa uero materialis est secundum duos modos, scilicet, aut est spiritualis aut corporea. Et spiritualis quidem est sicut genera diuisa in species suas subiecta formis ipsarum completiuis specialitatis eorum sicut uiuum quod est genus hominis et equi et reliquarum specierum subiectum formis earum constitutiuis essenciae ipsarum. Causa autem materialis corporea est sicut argentum quod est materia denarii et anuli et subiectum formis eorum, et similiter aurum est materia drachmae et armillae et subiectum formarum ipsarum. Formalis autem causa eciam est secundum duos modos. Alia namque est spiritualis et alia corporea; et forma quidem spiritualis est sicut forma substancialis existens in genere in constitucione essenciae speciei sicut racionalitas existens in uiuo in constitucione essenciae hominis et hinnibilitas existens in uiuo in constitucione essenciae equi. Causa formalis corporea sicut forma lateris, subtellaris, campanae et similium. Causa autem efficiens est eciam secundum duos modos, scilicet, aut spiritualis aut corporea; spiritualis est sicut uirtus coelestis quam ordinauit creator gloriosus et sublimis in natura, et ipsam ea commensurauit super impressiones quae sunt in mundo minore corporeo generacionis et corrupcionis, augmenti, diminucionis, uetustatis, nouitatis, sanitatis, aegritudinis et reliquarum operacionum naturalium. Causa autem efficiens corporea est sicut ars aurificis facientis anulum et forma picturae formatae in aere et opus fabricatoris domus. Et similiter causa finalis est secundum duos modos, sclicet, aut spiritualis aut corporea; corporea autem est sicut forma domus et complementum eius quod est necessarium ad hoc ut in ea habitetur et ea sit tutamen, et forma anuli ut eo fiat anulatus et sigilletur eo. Causa uero finalis spiritualis est sicut connexio animae cum corpore ut homini appareant ueritates rerum sapiencialium, ut discernat inter bonum et malum, et laudabilia et illaudabilia, et faciat quod expedit ueritati ex iusticia et rectitudine et sanctificacione creatoris et psalmodia et laude et confessione dominacionis eius et alienacione ab operibus bestialibus sordidis ut per hoc perueniat ad retribucionem creatoris gloriosi et benedicti quae est continuacio cum anima alta, et illuminacio splendoris intelligenciae, et pulchritudo sapienciae, et lumen eius. Cum ergo peruenerit ad hoc, fiet spiritualis et continuabitur splendori creato ex uirtute creatoris sine medio, et fiet laudans et psallans creatori semper perpetim. Illud ergo erit paradisus ipsius et retribucio eius et summa bonitas et sublimitas integra et pulchritudo eius perfecta. Et propter hoc dixit Plato quod philosophia est taedium et cura et studium et sollicitudo mortis. Inquit Isaac: haec descripcio est magna et longae profunditatis et sublimis intencionis; sapiens namque uoluit, cum dixit solicitudo mortis, intelligi sollicitudinem cum mortificacione desideriorum animalium et uoluptatum bestialium, quoniam in mortificacione ipsorum et euasione ab eis est refugium maximum et claritas alta et applicacio ad curam ueritatis; et uiuificacione desideriorum et uoluptatum bestialium et uigoracione ipsarum est quod retrahit intellectuales ab eo quod oportet de ueritatibus Dei ex obediencia eius et mundicia et inseparabilitate oracionum in horis suis constitutis. Et sermo quidem philosophi significat illud et intellectus testificatur eius sanitatem. Inquit enim: deus habet praecepta intellectualia quae ostendunt qui ex creatura sua boni sunt per quos uoluit intelligi prophetas et nuncios et doctores ueridicos perducentes creaturam suam ad ueritatem, praecipientes iusticiam et rectitudinem et accepcionem rerum ex licencia et consecucionem boni et optimi et honesti et separacionem a malo et calumnia et iniusticia et accepcione rerum absque licencia. Qui uero non fecerit quae praecepta racionalia afferunt quae deus demonstrauit bonis qui sunt ex creatura sua et sacerdotibus docentibus, et perseuerauerint in impietate sua et calumnia et arrogancia sua et malicia sui operis sordidabunt eum peccata sua coinquinacionibus suis, et depriment et grauabunt ipsum, et prohibebunt ipsum ab ascensione ad saeculum ueritatis et applicacione splendoris intelligenciae et pulchritudinis sapienciae et remanebit comprehensus sub orbe tristis maerens sine lege reuolutus reuolucionibus orbis in igne magno et flamma cruciatus. Illa ergo erunt eius gehenna et ignis et cruciatus ipsius quae praeparauit Deus pessimis et rebellibus et dissencientibus a praeceptis intelligenciae. Philosophiae uero descripcio ex sciencia sua est quod philosophia est cognicio hominis sui ipsius, et haec eciam est longae profunditatis et sublimis intelligenciae; homo enim cum scit seipsum uera cognicione sui cum spiritualitate et corporeitate sua, tunc iam comprehendit scienciam tocius, scilicet scienciam substanciae spiritualis et substanciae corporeae; in homine enim aggregata sunt substancia et accidens. Et substancia quidem est duae substanciae quarum una est spiritualis sicut anima et intelligencia, et altera est corporea sicut corpus longum, latum, profundum; et similiter accidens est secundum duos modos; aliud enim est spirituale et aliud est corporeum; spirituale autem est sicut paciencia et sciencia et reliqua accidencia spiritualia existencia in anima, et corporeum quidem est sicut nigredo et albedo et rubedo et citrinitas et spissitudo et uarietas et reliqua accidencia existencia in corpore. Cum hoc ergo ita sit, tunc iam manifestum est quod cum homo scit seipsum cum spiritualitate et corporeitate sua, tunc iam comprehendit scienciam tocius, scilicet substanciam spiritualem et substanciam corpoream. Et scit substanciam primam creatam ex uirtute creatoris absque medio appropriatam subiectione diuersitatis, et scit accidens primum generale diuisum in quantitatem et qualitatem et relacionem, et scit reliqua accidencia sex composita, nata ex composicione substanciae cum accidentibus tribus simplicibus. Cum ergo homo illa omnia comprehendit tunc iam comprehendit scienciam tocius, et meretur uocari phlosophus. Cum iam peruenimus ad descripciones philosophiae tres, tunc sequamur illud loquendo de quiditate sapienciae. Descripcio sapienciae. Dico ergo quod sapiencia describitur descripcionibus duabus, quarum una est sumpta ex proprietate sua, et secunda est accepta ex operacione ipsius. Eius autem descripcio ex proprietate sua est quod sapiencia est ueritas scienciae rerum primarum sempiternarum perpetuarum. Per res autem primas sempiternas uult percepcionem rerum antiquarum natura, sicut species quae sunt postremae generacionis et complementum eius et genera quae sunt eis superiora et genera generum, donec illud perueniat ad genus primum secundum ueritatem creatum ex uirtute creatoris sine medio. Accidencia uero sunt generata usque in infinitum. Genera autem dant speciebus et indiuiduis nomina sua et definiciones suas. Et eo est unumquodque indiuiduorum id quod ipsum est; et illud ideo quoniam unumquodque indiuiduorum nominatur substancia quia ipsum per se existit subiectum diuersitati et nominatur corpus quoniam ipsum est longum, latum, profundum, et nominatur augmentabile cum elongacione extremitatum diametrorum ipsius post propinquitatem, et nominatur uiuum qui ipsum est mobile, sensibile, permutabile in locis, et nominatur homo quoniam est uiuum racionale mortale. Iam igitur manifestum est et notum quod indiuidua recipiunt nomina specierum suarum et definiciones earum et recipiunt generum ipsarum et generum generum ipsorum et definiciones ipsorum, et propterea quod ipsa recipiunt ea, factum est unumquodque eorum existens quod est, scilicet ueritas. Definicio autem ueritatis est quod est, et definicio falsitatis est quod non est aliquid, aut narracio rei absque eo quod est. Sapienciae autem descripcio ex operacione sua est quod sapiencia est completiua uirtutis intellectualis secundum exitum eius quod est in duabus extremitatibus contradictionis de uero et falso. Cum condicio contradictionis est ut diuidant eius extremi tates uerum et falsum simul in materiis tribus quae sunt materia necessitatis et materia possibilitatis et materia prohibicionis. Condicio enim in contradictione est quod sermo disputantis contradicit sermoni disputantis et expellit ipsum et euanescere facit postquam octo condiciones expleuerit contradictionum. Quarum una est ut sit nomen quod ponit disputator idem ipsum nomen quod contradictor expellit. Et secunda est ut sit similitudo quam disputator oportere facit, illa eadem similitudo quam contradictor expellit. Et tercia est ne sit nomen subiectum et adiectiuum praedicatum in utrisque proposicionibus simul ex nominibus similibus neque ex adiectiuis quae sunt ita. Et quarta est ut sit tempus quod utrique contradictores ponunt unum tempus. Et quinta est ut sit pars quam disputator ponit, ipsa eadem pars quam contradictor expellit; et sexta est ut sit eorum relacio ad unam et eandem rem; et septima est ut aggregentur simul aut potencia aut actu. Et octaua est ut conueniant simul secundum has condiciones quarum rememoracionem praemisimus neque dissenciant nisi parte negacionis tantum quae est non. Cuius declaracio est quod cum disputator ponit quod seruus dei est scriba, et dicit contradictor, Iafar non est scriba, ambo sunt ponentes, non contradicentes; et similiter cum disputator dicit seruus dei est aurifex, et dicit contradictor, seruus dei non est carpentarius, ambo sunt ponentes, non contradicentes. Et similiter currit raciocinacio in nominibus communibus. Disputator enim cum dicit canis comedit ouem et uult canem latrabilem, et contradictor dicit canis non comedit ouem et uult canem audacem, scilicet siluestrem dextrum aut canem depictum ex aere, non contradicunt ambo. Et similiter cum dicit disputator seruus dei est dormiens et uult somnum naturalem, et dicit contradictor seruus dei non dormit et uult somnum accidentalem sicut obliuionem et insomnietatem et parum intelligenciae et prudenciae, non contradicunt. Et similiter est sermo in tempore. Cum enim oppositor dicit Abdala fuit peregrinus et uult quod in anno praesenti, et dicit contradictor, Abdala non fuit peregrinus et uult quod in anno praeterito, non contradicunt. Et similiter est sermo in relacione. Cum enim oppositor dicit mel sanat aegritudines et uult aegritudines flaticas, et dicit contradictor, mel non sanat aegritudines et uult aegritudines cholericas, non contradicunt. Et similiter est sermo in parte. Nam si oppositor dixerit caecus non uidet et uult uisum oculi, et dicit contradictor, uidet caecus et uult uisum cordis, non contradicunt. Et similiter est coniunctio in potencia et actu. Cum enim opposito dicit Abdala est scribi et uult ut sit potencia, et dicit contradictor, Abdala non est scriba et uult scriba actu, non contradicunt. Iam igitur manifestum est et clarum ex eis quae praemisimus et exposuimus quod sapiencia est completiua uirtutis intellectualis secundum exitum eius quod est in duabus extremitatibus contradictionis de uero et falso simul. Et postquam iam peruenimus secundum illud quod explanare uoluimus de quiditate philosophiae et sapienciae, tunc sequamur illud cum quiditate intelligenciae subiectae eis simul cum non sit philosophus neque sapiens nisi intellectualis. Sermo de quiditate intelligenciae. Inquit philosophus: intelligencia est specialitas rerum; uoluit per hoc quod specialitas rerum sempiternarum et perpetuarum sit apud eam semper praesens. Cumque uult scire aliquam earum, redit ad se ipsam et inuenit eam praesentem apud se, et scit eam ex ipsa absque cogitacione et consideracione. Et illud quidem consideratur ex testimonio. Inuenimus enim artificem ingeniosum in arte sua prudentem cum uult aliquid ex ea operari, redire ad se ipsum et inuenit illud apud se praesens et scit ipsum ex ea; quamuis inter magistros sit differencia manifesta propterea quod intelligencia scit ea quae scit absque cogitacione et consideracione propterea quia inuenit essenciam suam semper ita quod non alteratur neque haesitat, neque consequitur ipsam addicio neque diminucio neque aliqua disposicio artificis aut prudentis arte sua, propter illud quod consequitur ipsum de haesitacione et obliuione et contrarietatibus in cordibus in sollicitudinibus rerum; diuiditur essencia et indiget cogitacione et consideracione et perscrutacione et discrecione ante applicacionem sui ad desiderium et uoluntatem suam. Quod si aliquis contradixerit nobis in indiuiduis rerum similitudine illius, et dixerit quare non dixisti in indiuiduis eciam quod sunt praesencia apud intelligenciam et cum uult scire ex eis aliquid, redit ad essenciam suam et scit illud ex ea, dicemus ei: opposuisti falso et racionatus es quod non racionatur: aequasti enim species sempiternas perpetuas quas non consequitur permutacio neque alteracio neque augmentum neque diminucio neque generacio neque corrupcio indiuiduis remouibilibus deficientibus paulatim paulatim propter illud quod consequitur ea semper de augmento et diminucione et generacione et corrupcione assidue. Et manifestum quidem est quod illud quod consequitur augmentum et diminucio et generacio et corrupcio non apprehendit numerus neque continet ipsum cogitacio neque compre hendit illud sciencia. Ex eo autem quod taliter est intelligencia nihil apprehendit nisi quod nunc est praesens. Quod uero iam praeteriit aut futurum expectatur, sciencia non apprehendit sed quod sciencia non apprehendit est non scitum neque intellectum. Et propter hoc uariauit philosophus intelligenciam tribus modis; unus eorum est intelligencia quae semper est actu et est ea cuius praemisimus memoriam et diximus quod specialitas rerum est apud eam semper praesens. Et secunda est intelligencia quae est in anima potentia ante exitum eius ad actum. Cumque scit, egreditur quod in ipsa est de potencia ad actum sicut intelligencia infantis quae est in ipso potencia. Cum ergo sit magnus et instruitur et scit, egreditur quod est in ipso de potencia ad effectum et fit sciens. Species autem tercia et est descripta per intelligenciam secundam et est assimilata sensui cum anima inquirit comprehensionem rerum ex sensu. Cum enim uirtus sensibilis praesentat res sensibiliter, imprimit formas earum in fantasiam quae est in anteriore parte cerebri, et fantasia perducit eas ad animam racionalem. Cumque scit eas anima, fiunt ipsae et ipsa res una intencione spirituali non intencione corporali, deinde expellit ipsas anima ad intelligenciam. Cumque intelligencia scit eas, fiunt ipsae et ipsa eciam res una intencione spirituali et non intencione corporali. Et propter hoc descripsit philosophus hanc speciem intelligenciae per intelligenciam secundam quoniam ipsa incipit a sensu et ascendit sursum paulatim paulatim et gradatim gradatim et ordinatim ordinatim quousque perueniat ad intelligenciam quae egreditur in anima de potencia ad effectum. Inquit philosophus: anima est substancia complens corpus naturale quod habet uitam potencia. Sermo de anima. Et dixit Plato: anima est substancia unita corpori et per illam unicionem continuatur corporibus et agit in eis. Inquit Isaac: forsitan aliquis aestimat quod inter uerba duorum sit diuersitas. Nos autem faciemus ipsum scire destructionem illius propterea quod Plato intendit in descripcione sua qua descripsit animam ex principio motus eius et inicio operis eius; dixit enim quod anima in principio motus sui unitur corpori orbir et peruenit ad corpora et agit in eis. Illud ideo quoniam ordo orbis est medius inter ordinem animae et ordinem corporum, et mediacione sua inter duos ordines completur continuacio animae cum corporibus; motu namque orbis generantur materiae quatuor quae sunt elementa corporea. Philosophus autem cum animam descripsit, eius intencio fuit ex complemento motus sui et perfectione operis eius. Dixit enim quod anima est substancia complens corpus naturale quod habet uitam potencia. Docuit ergo nos quod corpora, antequam anima eis continuetur, sunt habencia uitam potencia, et postquam anima ad ea peruenit, complet ea et perficit ea et facit ea uiua actu. Inquit Isaac: in sermone nostro scilicet sunt corpora inicio uiua potencia, deinde egrediuntur ad actum; non est differencia neque separacio neque spacium temporis, quoniam res non remouentur ab eo secundum quod ordinauit eas creator sublimis praeter quod interpretacio corporea non potest in eis enunciari ab intencionibus spiritualibus nisi cum separacione et continuacione ut eis obuiet intelligencia quae est in corporibus corpulentis cum recepcione. Et forsitan aliquis existimat quod intencio sermonis Platonis, scilicet quod anima unitur corpori et per illam unicionem peruenit ad corpora et agit in eis, est quod ipsa induat corpus et ingrediatur in corpora et egrediatur ab eis. Nos uero illius destructionem faciemus ipsum scire propterea quod Plato secundum locum suum in sapiencia et ordinem suum in philosophia non fuit quem lateret corrupcio huius sermonis, sed ipse locutus est sermone corporeo in quo intencio est spiritualis. Continuacio enim animarum cum corporibus non est nisi ut super ea infundant de splendore et lumine suo per quod faciant ea uiua, mobilia, sensibilia quemadmodum effundit sol de splendore et lumine suo super mundum, et facit eum splendidum et luminosum quem uisus penetrant, etsi sit inter splendorem solis et splendorem animae et lumen eorum differencia manifesta, propterea quod splendor solis est corpulentus quem uisus apprehendunt in subiecto suo quod est aer, et splendor animae est spiritualis quem non apprehendunt nisi intelligenciae sapienter non sensibiliter, iam igitur manifestum est quod continuacio animarum cum corporibus non est. introitus ipsarum in eis neque exitus earum ab eis. Cumque illud ita sit, tunc iam remanet ut sciamus quod animarum ordines sunt tres; unus eorum est ordo animae racionalis, et secundus est ordo animae animalis bestialis, et tercius est ordo animae uegetabilis. Sublimiore ergo animarum gradu et meliore ordine est anima racionalis, quoniam ipsa in horizonte intelligenciae et ex umbra eius generata est. Et propter hoc factus est homo racionalis discernens inquirens susceptibilis scienciae et sapienciae, separans inter laudabilia et uituperabilia, immorans in bonitatibus, alienans se a malis. Et propter hoc factus est remunerabilis damnabilis quoniam discernit inter illud quod remuneratur et inter illud propter quod damnatur. Et inferior quidem anima racionali in claritate et sublimitate ordinis est anima bestialis quoniam ipsa ex anima racionali generata est et propter hoc elongatur a splendore intelligenciae et acquirit umbram et tenebras et priuatur perscrutacione et discrecione et facta est aestimatiua secundum ueritatem et meditatiua secundum transposicionem. Iudicat enim de re ex eo quod apparet, non ex eo ubi est ueritas. Et ex proprietate eius sunt sensus et motus et permutacio in locis, et propter hoc factae sunt bestiae presumptuosae multae audaciae quaerentes uictoriam et principatum sicut leo qui quaerit dominium super alias bestias absque inuestigacione et discrecione et cognicione eius quod facit; significat autem quod bestiae sunt aestimantes et non discernentes, illud quod in asino inuenimus. Inuenimus enim quod cum ipse ultime sitit, si ad aquam ducatur et uideat formam suam in ea aut formam alterius, terretur ex ea et refugit; et cum aqua tamen existit eius uita et ipsius constitucio. Et cum uidet leonem, intendit ad eum et quaerit ipsum et uadit ad eum, et ipse tamen interficit ipsum et perdit ipsum. Et propter hoc non consequuntur bestiae retribucionem neque poenam quoniam non discernunt neque sciunt illud quo remunerantur, licet faciant ipsum et mereantur sibi retribucionem aut faciant contrarium ipsius et diuersum ab eo et mereantur damnacionem sibi. Illud quidem est quia priuata sunt inuestigacione et discrecione et percepcione ueritatum rerum et quia appropriata sunt cum aestimacione et meditacione. Anima autem uegetabilis quae est desideratiua est inferior aliis animabus in sublimacione et ordine et illud ideo quoniam eius generacio est ex umbra animae bestialis. Et propter hoc obtenebratur facta est remocior a splendore intelligenciae propter multitudinem umbrae et tenebrarum suarum et elongatur splendor eius a splendore mundo et puro et ingrossatur et grauatur et priuata est sensu et motu et permutacione in locis et adhaeret loco suo terrae et facta est singularis cum desiderio et generacione et nutrimento et augmento et diminucione et apparicione florum et oleorum et saporum et odorum secundum locum et locum. Et postquam iam peruenimus ad illud quod uoluimus de quiditate spiritualitatis altae, et fine ordinis eius, tunc cerciores sumus ad sequendum illud rememorando quod est uerius et propinquum ei in spiritualitate et sublimitate, sicut orbis. Ipse enim est sublimior substanciis corporeis et in ordine superior eis et consequens ordinem animae cum non secundum ueritatem sit corpus secundum eius materiam. Ipse enim in horizonte animae uegetabilis et ex ipsius umbra generatus est, absque medio inter ipsum et ipsam. Et propter hoc factus est exitus eius ex inuencione ad inuencionem. Volo autem, cum dico ad inuencionem, ad remanens semper tempus, quod non consequitur addicio neque diminucio neque remocio neque finis neque exitus neque aditus; et uolo, cum dico ex inuencione, in anima uegetabili, cum sit anima et reliquae substanciae superiores spirituales absque alteracione et remocione ab ordine secundum quem ipsarum creator eas ordinauit. Ipsae igitur propter hoc non sunt augmentatae neque diminutae propter exitum eius quod ab eis nascitur. Omne enim quod consequitur alteracio et permutacio et augmentum et diminucio minuitur exitu eius quod ab eo nascitur. Corpora autem, affecta qualitatibus diuersis contrariis sicut elementa materialia quatuor quae sunt ignis et aer et terra et aqua, alterantur uel minuuntur exitu eius quod ex eis egreditur et generatur ab eis ex corporibus animalium et plantis et corrumpuntur et permutantur ad ea quoniam ex eis generantur uirtute coelesti quam creator sublimis et gloriosus in natura ordinauit et destinauit eam cum ipsa super actionem generacionis et corrupcionis ut per illud compleretur mundus generacionis et corrupcionis; splendores autem substanciarum supremarum, scilicet animarum trium sunt non alterati neque augmentati neque diminuti exitu eius quod ab eis nascitur quoniam illud quod ab eis nascitur est ex umbra splendorum ipsorum non ex splendore ipsarum in essencia et substancialitate sua. Et manifestum quidem est quod splendor omnis splendidi in essencia et substancialitate sua est forcius splendidus et uehemencius luminosus splendore umbrae eius quod ex ipso nascitur. Cumque illud ita sit, tunc procul dubio manifestum est quod plendor animae uegetabilis est forcior splendor et uehemencius lumen splendore orbis generati ab eius umbra. Et propter hoc orbis factus est solidus et acquisiuit umbram et tegumentum et grossiciem et corpulenciam et apprehendit ipsum sensus uisus tantum, non alius ex sensibus, quoniam quamuis sit corpulentus, tamen est in figura sua et spiritualitate et sublimitate sua propinquus ordini animarum sublimium. Et propter hoc mouetur motu completo integro qui est motus reuolucionis; motus namque reuolucionis integrior est motibus et perfectior eis et remocior eis ab attricione et alteracione. Et propter hoc non consequitur ipsum addicio neque diminucio neque exitus neque aditus neque principium, neque finis. Et illud quidem est propter simplicitatem eius quo mouetur et propter spiritualitatem et sempiternitatem et permanenciam et perpetuitatem eius, cum non sit eius generacio ex rebus diuersis et possibile sit ut permutetur et redeat ad illud ex quo generatum est, immo est fixum consistens perpetuum et sempiternum. Et propter hoc effudit intelligencia super ipsum ex splendore suo et lumine sapienciae suae et sublimauit ipsum, et factus est per illud intellectualis, racionalis, non indigens perscrutacione et discrecione et cogitacione et consideracione et cognicione diuini creatoris sui, et quid ei necessarium sit de ueritate in magnificacione eius et sanctificacione et psalmodia et laude assidue perpetim sine separacione et intersecacione. Et propter hoc sublimauit ipsum creator gloriosus et exaltatus et attribuit ei ordinem a quo non remouetur neque finitur neque intersecatur et destinauit ipsum super distinctiones temporales quattuor et super productionem temporis et annorum et mensium et dierum et horarum et fecit ipsum regnare super contingencia quae apparent in hoc mundo de impressionibus et apparicione sectarum et mensuracione regni cuiusque regis et quod consequitur ipsum in spacio suo de fortuna et euentu aut reliquis et diuersis ab eis donec finiatur secta eius secundum quod praedestinatum est in sciencia creatoris gloriosi et sublimis. Et postquam peruenimus ad illud cuius declaracionem uoluimus de ordinibus animarum et applicacione cuiusque earum cum illo quod conuenit operacioni eius ex corporibus et passioni ipsius et recepcioni impressionis eius et appropriacioni orbis cum eo quod effudit super ipsum intelligencia ex lumine et spiritualitate sua, tunc oportet ut ueniamus cum differencia inter substanciam corporis elementati et substanciam corporis coelestis. Dico ergo quod substancia corporis elementati generata est ex materiis diuersis affectis qualitatibus contrariis. Et propter hoc consequuntur ipsum accidencia et ingreditur sub generacione et corrupcione; substancia uero corporis coeli non est generata ex aliquo neque permutatur ad aliquid neque afficitur aliqua qualitatum. Nam si affecta foret, impossibile esset quin esset aut calida aut frigida aut humida aut sicca. Quod si esset calida, eleuaretur sursum usque ad infinitum. Et si esset frigida, descenderet inferius et requiesceret in centro. Et si esset humida, nataret et inundaret in partibus quatuor, et si esset sicca, induraretur et consolidaretur et priuaretur motu omnino. Iam igitur manifestum est et notum quod non est affectum aliqua qualitatum. Et propter hoc non consequuntur ipsum accidencia neque ingreditur sub generacione et corrupcione. Alius sermo de spiritu uitali. Conuenerunt antiqui quod spiritus est corpus subtile procedens a corde in arteriis ad totum corpus et facit ipsum habere uitam et anhelitum per pulmonem et pulsum per arterias et ascendit sursum ad cerebrum et procedit ab eo in neruis ad totum corpus et facit ipsum habere sensum et motum. Quod si interrogati fuerimus de differencia inter animam et spiritum, dicemus quod differencia inter ea est duobus modis. Unus eorum est quoniam spiritus est substancia corporea quam corpus circumdat et comprehendit et continet; et anima est substancia incorporea spiritualis circumdans corpus exterius et continens ipsum. Et secundus est quoniam spiritus resoluitur cum resolucione corporis et destruitur eius destructione; anima uero figitur et remanet post separacionem eius a corpore. Eius tamen operacio in corpus non penetrat propterea quia priuatum est spiritu acquirente ei uitam et sensum et motum. Cumque priuatur corpus uita et sensu et motu, fit mortuum et non penetrat in ipsum actio animae omnino. Quod si interrogati fuerimus de differencia inter uenam et arteriam, dicemus quod uena est composita ex tunica una et canali una in qua currit sanguis ab epate ad omnia membra corporis quoniam ex ipso est eorum nutrimentum et uirtus et constitucio. Arteria autem componitur ex duabus tunicis et canalibus duabus in una quarum penetrat spiritus ad totum corpus et acquirit ei uitam et generat in ipso anhelitum per pulmonem et pulsum per arterias ut expellat per hoc uapores calidos a corde et attrahat ei aerem subtilem; in canali uero altera currit sanguis purus mundus a sordibus ut eo nutriatur spiritus uitalis quemadmodum nutritur ignis exterius oleo. Causa autem quare non est possibile ut spiritus et sanguis incedant in canali una et cursu uno est quod spiritus subtilitate sui currit in corpore subito sicut currit splendor candelae in domo subito absque spacio temporis. Sed sanguis grossicie sua et grauitate sui motus non currit nisi paulatim paulatim sicut currit aqua in poris terrae et canalibus eius, etsi sit sanguis grossior aqua et tardius incedens. Si ergo spiritus et sanguis incederent in canali una et cursu uno, uinceret sanguis spiritum et prohiberet ipsum ne curreret in corpore subito, et esset in hoc corrupcio ordinis naturalis. Sermo de natura. Natura est nomen commune dictum de creatura et dicitur de omni habente naturam sibi propriam. Et dicitur de chimis, scilicet humoribus quatuor qui sunt sanguis et utraque colera et flegma. Et dicitur de materiis quatuor quae sunt ignis et aer et aqua et terra. Et dicitur eciam de coelo et uirtute coelesti quam ordinauit deus gloriosus et sublimis in natura et destinauit eam cum ipsa super impressiones generacionis et corrupcionis et augmenti et diminucionis et motus et quietis. Et propter hoc definierunt eam antiqui ex proprietate ipsius et dixerunt: natura est motus a quiete et quies a motu, et philosophus quidem definiuit eam ex essencia sua et dixit quod natura est uirtus corpoea existens in corporibus mediante coelo inter animam et corpora. Et cum dixit uirtus corporea, uoluit uirtutem coelestem quoniam dixit uirtus corporea a corpore coeli non uirtus corporera a corpore elementato. Et Plato quidem definiuit eam descripcione assumpta ex opere eius et dixit quod natura est substancia sapiens cum artificio rerum formatarum. Et optimi Hippocratis in ea est sermo quem dixit ostendens differenciam esse inter animam et naturam et dixit: natura est principium motus interius uigorans corpora et praeparans eis praeparaciones nutrimenti et reliquorum et expellens ab ipso impedimenta secundum uirtutem et possibilitatem; et anima est principium motus exterius influens corporibus ex splendore et lumine suo quo fiunt uiua, mobilia et sensibilia. Inquit Isaac: uoluit per hoc animam animalem cum non sit mouens neque senciens nisi ipsa. Definicio de racionalitate; racionalitas est sciencia cadens super occulta cum consideracione et cogitacione. Definicio scienciae absolute; sciencia absolute est ab anima apprehensio ueritatum rerum praeparatarum ad sciendum. Definicio scienciae uerae; sciencia uera est cognicio ueri quam uerificat raciocinacio et demonstracio firmat. Definicio cognicionis; cognicio est sentencia fixa non remouibilis. Definicio sentenciae; sentencia est credulitas uel firmitudo rei alicuius. Definicio cogitacionis; cogitacio est uirtus intelligibilis procedens in rebus quoniam cogitacio est una de uirtutibus animae racionalis et propter hoc factus est omnis cogitans racionalis.Definicio memoriae; memoria est apprehensio rerum existencium in anima cum indagacione et inquisicione. Definicio recordacionis; recordacio est inquisicio aduentus rei iam oblitae a uirtute cogitatiua. Definicio consideracionis; consideracio est incessus consilii in praecordiis. Definicio seruacionis; seruacio est memoria continua non intersecta. Definicio discrecionis; discrecio est consecucio omnis rei cum similibus suis. Definicio raciocinacionis; raciocinacio est faciens currere causam in causato. Et definierunt eam quidam disertores; dixerunt enim quod raciocinacio est sermo in quo componuntur res diuersae et prouenit ex eis una uera necessario. Inquit Isaac: haec definicio non existit per se, immo indiget aliquo quo fiat uera nisi cum raciocinacione et explanacione et si non sufficiunt significaciones et aequantur, et occultatur ueritas et tegitur, et uocat ad raciocinacionem et demonstracionis erectionem quoniam raciocinacio uigorat consideracionem et dirigit eam et consideracio non manifestatur nisi cum cursu causae in causato. Impossibile enim est ut proueniat res una uera ex rebus diuersis nisi cum explanacione et significacione ueritatis eius et si non erunt sentenciae aequales. Et demonstracio non consistit nisi ut faciat currere causam in causato cum non sit causa nisi in causato neque causatum nisi causae. Raciocinacio enim firmat consideracionem ueram et dirigit eam. Definicio meditacionis; meditacio est quies intellectus cum firmatur argumentacio cum demonstracione. Definicio demonstracionis; demonstracio est raciocinacio in qua non remouetur a subiecto praedicatum quod est accidens quaesitum cum proposicione. Definicio ueritatis; ueritas est quod est res. Et definierunt eam disertores; dixerunt enim ueritas est sermo quem firmat demonstracio aut sensibiliter aut intellectualiter. Inquit Isaac: haec definicio est assumpta ex qualitate ueritatis non ex eius quiditate. Et illud ideo quoniam cum aliquis dicit quid est ueritas est responsio in eo est quod est res et cum dicit qualis est dicitur ei quod est sermo quem demonstracio firmat aut intellectualiter aut sensibiliter. Sermo ille consistit sicut existit definicio qua utitur ille qui super eam affert definicionem dialecticae et intenciones philosophiae, quoniam definicio est enunciatiua naturae rei et eius essenciae. Et sermo quidem dicentis ueritas est quod est, enunciatiuus est naturae ueritatis et essenciae eius quoniam illud secundum quod est res uera est; est ueritas non nisi quod est. Sermo uero dicentis ueritas est id quod firmat demonstracio aut sensibiliter aut intellectualiter, non est nisi enunciacio qualitatis propinquans ueritati ex intelligenciis insipiencium sermone corporeo propinquo intellectibus eorum. Definicio falsitatis; falsitas est non quod est res et dicitur falsitas narracio rei cum diuerso quod est ipsa et ipsius contrario. Definicio ueri; uerum est affirmare rem rei cui est secundum ueritatem aut expellere rem a re a qua uere remouetur. Definicio falsi; falsum est affirmare rem rei quae ab ea remouetur uere et remouere rem a re quae ei affirmatur secundum ueritatem. Definicio necessarii; necessarium est quod impossibile est remoueri. Definicio impossibilis; impossibile est cuius impossibilis est inuencio. Definicio inconuenientis; inconueniens est coniunctio duorum contrariorum in re una secundum nomen unum et similitudinem unam et partem unam in tempore uno et relacionem unam secundum quod ante ostendimus in hoc nostro libro. Definicio possibilis; possibile dicitur secundum duos modos, aliud enim est uerum et aliud falsum. Verum autem est ut existat inter duas extremitates contradictionis in qua ignoratur quae ipsius extremitas appareat. Illud autem quod est non uerum, est eciam secundum duos modos; unum eorum est possibile cuius existencia nondum necessaria est procul dubio sicut ortus solis mane ab oriente licet enim nondum ortus sit, tamen orietur cras procul dubio. Et secundum est possibile quod iam est et exit ad actum, et exitus eius non est necessarius natura sicut uenator regnans in successione et munitor dux exercitus. Inquit Isaac : testificor quidem me uidisse huius modi in Aegypto; dominabatur enim ei quidam du cum de filiis Toloni qui dicebatur filius Talix, et magnificatum est eius imperium et exaltata eius memoria et creuerant ipsius exercitus, et erat dux exercitus eius quidam niger minutor nomine Bibel. Definicio mentis; mens est potencia incedens in possibilibus et utens uirtute animali. Illud ideo quoniam formas rerum quas facit nos inuenire sensus in natura et materia earum facit reperire uirtus animalis sapienter accomodatas ex natura et materia ipsarum. Et dicitur eciam mens de uirtute quiescente in re quaesita an sit ei hoc et hoc, an non. Definicio aestimacionis; aestimacio est uirtus incedens in impossibilibus, et dicitur quod aestimacio sit iudicium de re ex apparicione non ex eo ubi est ueritas. Et propter hoc factae sunt bestiae existimantes non meditantes nisi illud dicatur de eis secundum accomodacionem et transposicionem. Definicio sensus; sensus est sigillacio impressionis sensati in senciente; sensatum enim est sicut agens excitando sencientem et mouendo ipsum ad cognoscendum essenciam sui, sicut liber mouet lectorem excitando ipsum ad cognoscendum quod in libro est de scienciis et propositis, et sicut desideratum quod mouet desiderantem et excitat ipsum ad obuiandum sibi et considerandum se et ut consoletur cum eo. Et hoc eciam dicitur e conuerso, et est ut fiat senciens loco agentis et sensatum loco pacientis. Sed ad illud non inuenitur ueritas. In plurimo enim huius sermonis secundum hunc modum non inuenitur passio propterea quod non inuenitur agens secundum ueritatem sed secundum transposicionem nomine tantum non intencione; ex hoc est quod homo dicitur scire creatorem sublimem et gloriosum. Et creatorem non consequitur passio aliquo modo immo est factor omnis facti et causator omnis causati. Cumque creatorem non consequitur passio, non est homo propterea quod sit ipsum agens. Actus autem dicitur secundum duos modos, scilicet spiritualis et corporeus. Et spiritualis eciam dicitur secundum duos modos; alius enim est quem agens non pertransit et non egreditur ab eo ad aliud. Et alius quem transit et egreditur ab eo ad aliud; ille autem quem agens non pertransit et non egreditur ab eo ad aliud est sicut cogitacio hominis et consideracio in se ipso; scit enim quod ipsum iuuat ab eo quod ei nocet. Et ille quidem quem transit agens et egreditur ab eo ad aliud est sicut sensati in senciente; sensatum enim transit actum suum et egreditur ab eo ad sencientem; et similiter actus desiderati in desiderante et libri in legente. Et nullus quidem horum duorum actuum, scilicet quem non transit agens ad aliud, et quem transit ad aliud est contrarius facto suo neque discordans ab eo, sed est conueniens ei et addens in ipso. Homo namque cogitans et considerans in eo quod iuuat essenciam suam ab eo quod ipsi nocet non est contrarius sibi ipsi neque discordans a se, immo addit in ea per id quod in ipsam imprimit. Et similiter sensatum non est contrarium sensui neque discordans ab eo sed est ipsi conueniens et in ipso addens in eo quod imprimit in ipso et excitat ipsum ad cognoscendum se et quod uult ex ipso. Actus autem corporeus est actus existens cum uoluntate sicut actus existens in corporibus motis in seipsis et mouentibus alia simul, sicut animal quod mouetur in semet et mouetur motu ipsius molendini mola. Et sicut aer qui mouetur in seipso, et ingreditur in uelum nauis et mouet ipsa mouendo illud; et eius est species altera composita, sicut homo qui mouetur et mouet remos nauis et mouetur nauis motu eorum simul. Definicio conuenienciae; conueniencia est inuencio diuersorum in re una sicut inuencio hominis et equi et reliquorum animalium in uiuo et ipsorum conueniencia et recepcio nominis ipsius et definicionis simul ab eis. Definicio coniunctionis; coniunctio est propinquitas corporum ad inuicem. Definicio contactus; contactus est coniunctio extremitatum in loco. Definicio adhaerenciae; adhaerencia est continuacio corporis alicuius cum corpore altero. Definicio dilectionis; dilectio est desiderium animae ad illud quod quaerit cum complemento causae coniunctionis. Definicio concupiscenciae; concupiscencia est superfluitas dilectionis. Definicio uoluptatis; uoluptas est desiderium et inquisicio rei desideratae. Definicio condicionis et creacionis; creacio est essentialitas encium ex non esse. Definicio conditoris et creatoris; creator est faciens esse encia ex non esse. Et forsitan aliquis existimat quod non esse est priuacio. Nos autem faciemus ipsum scire illius destructionem propterea quod priuacio non est nisi post inuencionem sicut res quae inuenitur postea priuatur et dicitur: priuatum est hoc et hoc, sicut homo qui fuit uidens deinde passus est in uisu suo, et dicitur: ille priuatus est uisu. Et similiter in omni quod est inuentum et postea priuatur, dicitur priuatum est hoc et hoc. Et neque potest aliquis de eo quod fuit inuentum et postea priuatum est, dicere quod sit priuatum ex non esse. Non esse enim non habet formam in mente ita ut dicatur priuatum aut inuentum. Definicio generacionis; generacio est exitus corporeae substanciae ex priuacione ad inuencionem; generacio namque omnis generati est naturalis. Et naturae quidem non agunt aliquid ex non esse sed ipsae faciunt et generant uirtute coelesti quam ordinauit creator in eis et destinauit eam actui generacionis et corrupcionis sicut generacio ab eis corporum animalium et plantarum ex elementis quatuor. Actus enim ipsarum est actio et generacio non condicio neque creacio, cum conditor et creator non sit nisi Deus cuius fama est sublimis et cuius nomina sunt sanctificata, et non est Deus praeter ipsum neque adorandus nisi Ipse. Definicio corrupcionis; corrupcio est egressus substanciae ex inuencione ad priuacionem sicut resolucio corporum animalium et plantarum et corrupcio eorum et permutacio ipsorum ad elementa ex quibus ipsa sunt generata. Definicio augmenti; augmentum est elongacio finium corporis post propinquitatem earum. Definicio diminucionis; diminucio est propinquitas finium corporis post elongacionem ipsarum. Definicio mutacionis; mutacio est permutacio in locis cum interposicione et descensione. Definicio temporis; tempus est spacium quod separat motus coeli uel distinguit. Definicio aeternitatis; aeternitas est spacium quod non separant motus uel distinguunt. Definicio perpetuitatis; perpetuitas est spacium perpetuum uel distinctum non separatum neque intersectum. Definicio arbitrii; arbitrium est praeparacio recepcionis rei et penetracionis actus cum uoluntate. Definicio tristiciae; tristicia est sollicitudo et angustia propter priuacionem amati et fugam quaesiti. Definicio timoris; timor est casus horribilis alicuius. Definicio creaturae; creatura uel factura est generacio rei ex re cum corrupcione formae eius ex qua generatur et permutacione ipsius ad formam alteram sicut exitus corporis animalium et plantarum ex elementis quatuor cum corrupcione formae elementorum et permutacione eius ad formam animalium et plantarum. Definicio artificii; artificium est operacio formae alicuius in materia aliqua praeter corrupcionem formae materiei et absque corrupcione formae formati in materia post explecionem ab artifice operacionis eius sicut forma anuli et denarii in argento est absque corrupcione argenti. Et neque eius exitus est a natura et essencia sua et neque corrumpitur forma anuli et denarii postquam artifex eam complet. Et similiter forma drachmae et armillae et reliquarum formarum in auro formatarum est praeter corrupcionem auri et neque egreditur ab essencia et natura sua et neque corrumpitur forma drach mae eciam et formarum reliquarum post quietem operantis eas. Definicio operacionis; operacio est in qua euanescit forma operati et corrumpitur post quietem facientis eam sicut ambulacio quae euanescit et priuatur et non inuenitur eius uestigium post quietem ambulantis; et similiter locucio quoniam ipsa euanescit et intersecatur post quietem loquentis. Quod si contradixerit nobis aliquis et dixerit quare dixisti quod forma sermonis euanescit et non inuenitur eius uestigium post quietem loquentis cum nos inueniamus omne quod est dictum positumin pectoribus audiencium et scriptum in scriptis, dicemus ei haec tua sentencia uana est. Illud enim quod remanet in pectoribus audiencium, non est nisi forma narracionis narratae, nec forma locucionis quoniam locucio intersecatur primo et primo et finitur et abscinditur et non auditur post quietem loquentis. Et similiter ambulacio abscinditur primo et primo et destruitur et finitur post quietem ambulantis et propter hoc ambulans, cum uehementer fatigatur et secat ambulacionem et quiescit, inuenit requiemex propinquo. Quod si forma ambulacionis esset fixa et mansiua post quietem ambulantis, esset fatigacio fixa et mansiua post quietem ambulantis. Visus uero testificatur illius contrarium. Finiuntur collectiones Isaac Israelitae medici in descripcionibus rerum et definicionibus earum et differencia inter descripcionem et definicionem. 