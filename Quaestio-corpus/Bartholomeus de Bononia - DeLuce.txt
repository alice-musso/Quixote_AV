{Ego sum lux mundi, qui sequitur me non ambulat in tenebris, sed habebit lumen uite. } Ratione ab intellectu inuenta et experiencia in sensu facta perpendimus quod ibi accionis difficultas non retrahit ubi obiecti suauitas attrahit. Ratio autem huius est quia ad illud obiectum uelociter ac delectabiliter inclinatur omnis potentia, cui proporcionate sibi delectacionis sentitur inesse copia. Docet enim sensitiua experiencia quod ad illud gustabile uelociter ac delectabiliter naturalis appetitus inclinat gustatiuam potentiam, cui conuenientis sibi dulcedinis et sapiditatis aliqua prelibacione sentit inesse copiam; et ad illum sonum delectabiliter inclinatur auditiua potencia, qui eam afficit suauissima melodia. Et quoniam idem est in ceteris, ideo sufficit ex hiis tantum duobus per ypothesim arguere ueritatem huius regule generalis, uidelicet quod ibi accionis difficultas non retrahit ubi magna obiecti suauitas attrahit. Inde enim est quod fossor uix potest in fodiendo lassari, inuenta copiosissima miniera auri; propter hoc etiam dulcescit labor quo testa frangitur, dum inuentus nucleus degustatur. Quoniam autem quorumcumque eadem est racio, idem est etiam euentus secundum illam rationem, ideo per similitudinem ex premissis possumus intelligere quod labor uacancium expositioni diuine scripture debet in eis dulcescere, si presenciunt aliqua degustacione quod thesaurus uite eterne in eius inuenitur exenteracione. Uite autem huius thesaurum in eadem inueniri ille suis fidelibus innotescit qui, dum eas texeret, sub earumdem textura ipsum abscondit et nunc ad eius perscructacionem nos inducit dicens: {Scrutamini scripturas quia uos putatis in eis uitam eternam habere }. Quemadmodum enim testa continet nucleum et urna manna absconditum, miniera perducit ad aurum et rectum iter uiatores ad terminum, sic diuina scriptura et continet uitam eternam et recte ambulantes per eam deducit ad ipsam, et ideo per hec tria inuenitur significari, scilicet per urnam mannatis contentiuam, per minieram auri productiuam et per uiam itinerantium recte deductiuam. Recte enim intelligitur hec diuina scriptura per urnam illam quam allegoricus uel anagogicus Moyses, Christus uidelicet, precepit impleri celesti mannate et conseruari in archa, idest in ecclesia sua. Urna enim illa plena mannate est ipsa diuina scriptura plena celesti dulcedine, eadem uero urna in archa reposita est eadem diuina scriptura in christiana ecclesia uenerabiliter custodita. Recte et intelligitur per illum locum mineralis uirtutis de quo Iob, 28 in spiritu loquitur amicis suis dicens: {Habet argentum uenarum suarum principia, et auro locus est in quo conflatur}. Intelligitur etiam per illam uiam de qua exulantibus in hoc mundo et ad patriam redire cupientibus clamat Ysaias, 30d dicens: {Hec uia ambulate, in ea non declinetis ad dexteram neque ad sinistram}. Quamuis ergo secundum predicta sic debeamus scripturarum enucleationi uacare, illis tamen cicius debemus obiectare oculum sub quibus, quasi lucidioribus et transparenciori, uelocius possumus inuenire illud suauissimum obiectum in quo habemus eterne uite thesaurum, Christum scilicet Saluatorem nostrum. Quia ergo illud quod sub ipsa luce est positum hoc ipso quasi trahit aspectum ad seipsum uidendum, ideo huius proposicionis enucleacioni iustum est aliquantulum intendere, in qua Saluator noster se nobis in hac diuina scriptura uidendum proponit sub lucis similitudine dicens: { Ego sum lux mundi, qui sequitur me non ambulat in tenebris, sed habebit lumen uite (Io 8, 12) }. Quoniam enim Saluator noster in aliis scripture locis considerandum se nobis proponit sub diuersarum rerum methaphoris, uidelicet leonis et agni, stellarum, solis et speculi et sic de aliis, et nos pre debilitate intuitus nostri solem intueri non ualemus, ad cognoscendam etiam stellarum naturam penitus insufficientes sumus, de speculorum etiam condiccione et diuersa representacione, que in Liber de speculis traditur et in 5 et 6 et 7 Scientie perspectiue docetur, modicum intelligimus, ideo ipsum sub hiis methaphoris considerandum subtiliorum inuestigacioni relinquimus. Alie uero scripture methaphore, quia fere omnes sunt opace nature et hoc ipso ab ipso nostro debili oculo nequeunt uideri perspicue, eo quod omnis res opace et obscure nature quo minus participat de natura lucis eo minus est uisibilis, ideo etiam illarum consideracio relinquitur illis qui gaudent limpidioribus oculis. Nos autem ad presens considerabimus ipsum propositum nobis sub similitudine lucis, quoniam hec et per seipsam est uisibilis et confortatiua est et quasi in actum reductiua illius debilis luminis quod per naturam complantatum est nostris oculis. {Ego sum lux mundi, qui sequitur me non ambulat in tenebris, sed habebit lumen uite}. Cum nos inueniamus lucem, lumen, radium, splendorem et inter hec reperire contingat proprietatum diuersitatem, uidendum est quare in proposito uerbo Saluator non se dicatlumen,radium uelsplendorem sed tantumlucem. Non enim credendum est quod ille, qui perfectissimam habet rerum omnium creatarum notitiam, magis se per unius quam per alterius manifestet methaphoram, nisi potius quam illius alterius naturalium proprietatum conformitas exigat. Horum ergo 4 breuissime uidenda est condicio, ut ex hoc appareat quare in proposito uerbo Saluator se assimilauit luci, non lumini aut splendori uel radio. Ad cuius euidenciam notandum quod, sicut habetur in alia scientia et traditur hoc ab Auicenna in sexto De naturalibus, refert inter lucem, lumen, radium, et splendorem. Lux enim nominat naturam lucis consideratam et existentem in fonte suo, idest in ipso corpore lucido, radius autem dicit generationem similitudinis uel intencionis illius fontalis lucis, que est in corpore lucido, secundum diametralem processum factam in medio. Lumen uero nominat expansionem radiorum in medio factam secundum processum eorundem ad omnem posicionis differentiam, idest sursum, deorsum, ante et retro. Corpus enim lucidum diffundit lucem suam in circuitu siue spherice et in omnem partem, ut dicit Commentator super secundo De anima, capitulo de uisu et luce, ita quod ipsum lucidum est quasi centrum et radii ab eo circa se in omnem partem geniti sunt sicut quedam linee ymaginabiles ab ipso lucido procedentes. Limitacio uero ipsorum radiorum est quasi circumferencialis clausura eorum, et sic est ibi quasi quidam circulus intelligibilis habens lucidum pro centro et radios pro lineis et limitacionem radiorum, quia non possunt in infinitum procedere, pro clausura circumferencie; diffusio ergo lucis que existit intra centrum et circumferenciam in omnem partem expansa circa lucidum corpus proprie dicitur lumen. Splendor autem dicitur secundum quod radii procedentes a corpore lucido perueniunt ad aliud corpus tersum et politum et lucidum, ut ad ensem uel tabulam deauratam, et repercuciuntur a corpore illo retrorsum, et ex tali resultacione facta a corpore illo polito et lucido fit multiplicacio luminis in medio, et illa luminis multiplicacio propriissime dicitur splendor. Ex predictis autem, si quis consideret, patet quod lux est fontale principium omnium aliarum claritatum, scilicet radii, luminis et splendoris; nam a luce procedit radius, a radiorum uero circulari generatione circa lucem generatur lumen, a radiorum uero reflexione a corpore lucido et terso generatur splendor, et sic lux omnium harum corporalium claritatum est originale principium. Uolens ergo Saluator ostendere ad huius similitudinem se esse omnium intellectualium cognicionum et spiritualium illuminacionum fontale principium, non dixit se esse radium uel lumen siue splendorem, sed dixit se esse lucem, ut omnium spiritualium illuminacionum ostenderet se esse fontem. Patet ergo quare dixit: { Ego sum lux mundi }, idest omnium intellectualium creaturarum existencium in mundo, et non dixit se illarum radium uel lumen uel splendorem. Secunda autem ratio quare se dixit lucem et non lumen aut radium uel splendorem est hec. Sciendum ergo quod hec tria, scilicet radius, lumen et splendor, paciuntur circa suum esse triplicem ignobilitatis condiccionem, uidelicet uicissitudinem successiuam, existenciam fluxilem et infirmam, et appendenciam sui esse continuam. Quod autem circa esse eorum sit successio uicissitudinum continua apparet ex hoc, quod fiunt per generationem speciei corporis lucentis in medio, que quidem species et intencio lucentis corporis uidetur esse in continuo exitu a suo principio, sicut oppinari non dubitamus peritissimos in physica. Nichilominus tamen hoc tali potest deprehendi experimento. Si quis enim opponat lucenti corpori aliquod speculum, constat quod per spacium quod est medium inter ipsum corpus et speculum transit radius a predicto corpore genitus ad ipsum speculum. Ponatur ergo quod transeat per idem spacium uentus fortissimus impellens in predictum radium per meatum eius transuersaliter positum, constat quod, propter nimiam radii debilitatem et uenti impetuositatem, ipse uentus ab eodem loco transportat radium, et tamen, quantumcumque quis aspiciat continue, numquam uidebit quin semper appareat continue species oppositi corporis in speculo, quod esse non potest nisi per continuum processum radii ab opposito corpore ad speculum. Ergo radius continue aufertur per uentum et tamen continue procedit ad speculum, quod esse uidetur propter continuam successionem factam in generatione radiorum, quia non potest uentus tam cito assportare unum quam cito actiua uirtus corporis lucidi instaurat alium. Unde sicut calor, qui est qualitas actiua corporis calidi, est in continua generatione caliditatis in eo quod calefacit, ita et lux, que est qualitas actiua corporis lucidi, uidetur esse in continua generatione luminis in eo spacio in quod radium suum immittit. Et si corpus lucidum est continue in actiua generatione istorum, ergo et hec sunt continue in passiua generatione sui esse, et, sicut dicebatur, uidetur quod circa esse suum habeant continue uicissitudinem successiuam et successionem uicissitudinariam. Habent secundo existenciam ualde debilem et infirmam quoniam non habent esse substantificum et naturale, sed fluxibile et intencionale. Probacio cuius haberi potest 4 uiis, quarum prima est quia contrariarum qualitatum species in eodem puncto aeris se compatiuntur et per ecandem partem deferuntur, quod facere non possunt dum in suo esse naturali existunt. Dum ergo sunt in medio genite, non habent uerum esse naturale, sed potius illius ueri esse naturalis habent quoddam esse similitudinarium siue intencionale, et sic ualde infirmum ac debile; patet igitur quanta sit in esse horum trium debilitas ex hac prima ratione. Secundo autem quanta sit eorum esse tenuitas apparet ex hoc, quod transeunt per uitra et alia corpora transparencia. Corpora enim posita post ista uidentur, sed uniuscuiusque rei uise uenit species ad perspicuum pupille, ergo transit species rei uise post uitrum citra uitrum et uenit ad oculum, quod esse non posset nisi haberent esse tenuissimum. Tercio apparet idem si quis consideret quantum incomprehensibilis earum quantitas se compaciatur in eadem aeris parte pre ipsarum spiritualitate. Si enim ponatur unus oculus in aliqua parte unde possit mediam partem celi libere aspicere uel eius aliam maximam quantitatem, tunc uidebit quasi innumerabiles stellas in illa celi quantitate positas. Hoc autem posito, sic propositum declaratur. Constat quod non potest eas uidere nisi per radium uniuscuiusque stelle deferentem cuiuslibet speciem ad illud minimum aeris quod contiguatur pupille; in illa ergo minima aeris parte que contingit punctum pupille continentur omnium uisarum stellarum species. Ex quo, ut dicebatur, apparet ad quantam spiritualitatem deueniant species rerum in medio genite et quantum elongent ab originali materialitate. Quarto apparet idem ex hoc, quod nulla qualitas in suo subiecto existens et ibidem naturale esse retinens potest immutare pupillam, cum oporteat, ut dictum est, immutacionem hanc fieri, facta in medio generacione proprie speciei; in quo quidem medio genita, quantum alienetur a condiccione quam habet in esse naturali, quod contrahit ex subiecti principiis, satis patet ex predictis. Quicquid ergo est illud quod secundum suam essentiam potest pupillam immutare, iam patet illud, ut sic existit, non habere esse naturale. Sed lumen, radius et splendor, ut sic existunt, per suam essentiam pupillam attingunt et immutant, ergo radius, lumen et splendor non habent esse naturale nec fixum et stabile, sed tantum esse intencionale et fluxile, et sic patet circa esse istorum esse propriam condiccionem, uidelicet existenciam fluxilem et infirmam, non in nature fundamento fixam et quietam. Tercio habent ista tria continuam sui esse dependentiam, quod sic patet. Duplex est effectus: quidam enim subiacet sue cause tantum quantum ad fieri, non quantum autem ad conseruari, ut hedificium a carpentario factum, et hic effectus non habet dependentiam sue essencie a propria causa. Alius autem effectus est qui subiacet sue cause et quantum ad originale fieri et quantum ad conseruari, ut motus primi mobilis a continuata influencia sui motoris, et sanitas corporum a commisuracione et armonia humorum, et esse cuiuslibet creature a manutenentia prime cause. Et omnis talis effectus habet continuam dependentiam a sua causa et quantum ad sue nature efficienciam et etiam quantum ad suam essentiam. Cum ergo radius, lumen et splendor a luce habeant generari et etiam conseruari nam illa se posita ponit ista et se interempta cointerimit ista patet quod ista habent continuam dependenciam a luce etiam quantum ad suam essentiam, et sic patet eis inesse condiccio tertia, scilicet continua proprie essentie dependencia. Paciuntur ergo circa suum esse predicta tria, scilicet sue generationis uicissitudinem successiuam, infirmam ac fluxilem existenciam et continuam sui esse dependenciam. Lux autem habet esse fixum, ratificatum et stabilitum in natura, et sic habet esse quietum contra uicissitudinariam successionem que est in aliis, et stabile contra eorundem fluxibilitatem, et independens ab eis contra eorum dependenciam essencialem. {Quoniam igitur esse Saluatoris nostri esse eius, dico, personale et ypostaticum quod habet eius suppositum, cum non sit in eo nisi tantum unum suppositum et illud sit eternum est esse quietissimum et ab omni motu remotissimum, et sic non cadit circa ipsum successio nec uicissitudinis obumbracio, est etiam stabilissimum, et sic non cadit circa ipsum fluxibilitas, et absolutissimum, et sic non cadit in eo ulla dependencia, immo potius ab ipso dependet quelibet alia natura creata quemadmodum a luce dependet aliorum trium natura, scilicet luminis, radii et splendoris, ut ostensum est supra,} quantum, inquam, hec triplex ignobilitas inuenitur in lumine, radio et splendore, econtra autem in luce reperitur triplex sufficiencia istius triplicis ignobilitatis exclusiua, ideo patet secunda ratio, quare scilicet se dixit lucem et non lumen aut radium uel splendorem. Tercia uero ratio huius eiusdem potest esse hec. Lux enim non in unam partem tantum, sed in omnem partem circa se positam radios suos emittit, sicut supra primo capitulo diligencius est expositum, ita quod facit in illa diffusione orbem quendam luminis, ita quod ex hoc generatur ibi quidam circulus ymaginabilis cuius centrum est corpus lucidum, linee uero sunt radii a quolibet puncto sensibili predicti corporis lucidi in omnem partem geniti. Dico autem puncto sensibili ad differentiam puncti mathematici qui non est ibi nec in aliquo alio corpore sensibili et materiali. Illorum uero radiorum limitacio circumferencie tenet locum, et sic facit lux in sua diffusione spherica quemdam ymaginabilem circulum. Occasione autem huius nota quod tria sunt sensata siue trium sensuum obiecta que mouent species suas orbiculariter et spherice, uidelicet obiectum uisus, ut iam de luce dictum est, obiectum auditus et olfatus. Sonus enim a loco primi ictus diffundit se in omnem partem circumstantis aeris spherice, ita quod locus primi ictus, ut dictum est de luce, est sicut centrum, et processiones soni ymaginabiliter se generantis, ut dicitur in Sex principiis8, capitulo de ubi, in omnem partem se diffundentes sunt quasi linee ab ipso centro in omnem partem ducte, eorumque limitatio est ipsorum circumferencia. Et totaliter per eundem modum intelligendum est de re odorabili, scilicet quod res odorabilis est quasi centrum, species autem odorabilitatis eius in omnem partem orbiculariter genite sunt quasi quedam linee ymaginabiles ab ipso deducte, limitacio uero processus illarum specierum est quasi circumferencialis clausura linearum. Quoniam ergo Saluator noster erat ipsa {lux uera que illuminat omnem hominem uenientem in hunc mundum}, cuius illustracionis radii erant diffundendi per orbem uniuersum, et uenerat totum mundanum circulum facere luminosum, ideo recte se comparauit nature lucis in qua, ut dictum est, apparet consimilis diffusio luminis. Propter hec etiam congruentissime, postquam in mundum uenire disposuerat, uenit in eam regionem mundi que est quasi pars centralis mundialis circuli, scilicet in Iudeam, que est in medio terrarum posita, sicut apparet in mundi mappa et sicut ostendit Egechiel dicens: Hec est Ierusalem. {In medio gencium posui eam}, ita quod lux ista, in mundani circuli centro posita, ab ipso centro usque ad celi circumferenciam totum repleret luce sua, nec remaneret gens uel populus aliquis expers sue illuminacionis doctrina. Que quidem doctrina, ab ipsa Ierusalem quasi a centro mundi incipiens, usque ad terre limites, quasi usque ad circumferenciam mundani circuli, deriuata est. Lucas ultimo: {Oportebat Christum pati et resurgere a mortuis die tercia et predicari in nomine eius penitentiam in remissionem peccatorum in omnes gentes incipientibus a Ierosolima (Lc 24, 46-47)}. Et Actus 1: {Eritis mihi testes in Ierusalem et in omni Iudea et Samaria usque ad ultimum terre (Act 1, 8)}. Alia etiam fuit aduentus huius lucis congruitas, uidelicet quod lux primo et principaliter radios suos emittit in partes circa se positas, et secundario attingit ad partes remotas. Ita et Saluator noster primo et principaliter uenit sue salutaris doctrine radios communicare illis qui circa se positi quasi propinquiores erant, uidelicet Iudeis, demum secundario aliis, sicut apparet ex multis eius uerbis. Iterum, quia ipse erat illud audibile cuius in omnes partes sonus predicacionis et doctrine debebat exire, et illud odorabile cuius oppinionis odor et fame fragrancia in omnes mundani circuli partes erat respergenda, ideo uoluit ad mediam et centralem mundi partem uenire, ut comuniter in omnem mundi partem tanquam lucidum doctrine radios emitteret, tanquam audibile magisterii sonitum intonaret, et tanquam odorabile suam fragranciam respergeret; ita tamen, ut dictum est, quod prius communicaret Iudeis quasi magis iuxta eum in centrali mundi parte positis, deinde uero et secundario nationibus aliis etiam lux ista, ad similitudinem corporalis lucis, non tantum in unam partem, ut dictum est, sed in omnem radios suos aliqualiter diffundebat, uidelicet sursum, deorsum, ante et retro, destrorsum et sinistrorsum. Sursum uero quia in terris manens et celestia non relinquens ibidem illuminabat angelicas mentes. Deorsum uero quia etiam illuminabat patres in limbo manentes; constat enim quod super eis erat gratia diuina, et hec, ut dicunt, est gratuita et luminosa influencia Dei in anima, quod ab eo erat illuminacio predicta. Illuminabat autem ante et retro, quia qui ante ierant, scilicet patriarche et prophete, ab eo illuminati fuerant, et post eum, apostoli et uiri apostolici. Dextrorsum uero et sinis trorsum illuminabat, idest electos et reprobos; hos tamen, scilicet electos, illuminacione gratos faciente, illos uero, scilicet reprobos, alia luminis influentia saltem gratis data. Continuatur enim lumen huius lucis cum lumine omnium intellectualium mencium, sicut continuatur eius potentia cum potencii solis cum lumine omnium aliorum celestium luminariorum. Et sic potest uideri ratio tertia quare se comparauit luci, non radio uel lumini uel splendori, propter scilicet sphericam et orbicularem suorum radiorum generationem et in omnem partem emissionem et priorem magis proximarum parcium illuminacionem. Quarta autem ratio quare Saluator se dixit lucem et non lumen aut radium uel splendorem hec est. Sciendum ergo quod, sicut dicit Dyonisius in libro De diuinis nominibus, capitulo 2, causata suarum causarum congruas habent ymagines. Ymago autem, ut dicit Philosophus in 6 Topicorum, est quod ad imitationem alterius factum est, et ideo dicitur ymago quasi imitago. Cum ergo dicit Dyonisius omnia causata suarum causarum congruas habere ymagines, idem est ac si diceret quod omnia causata per ymaginem uel similitudinem aliquam imitantur suas causas. Hec autem similitudo, que scilicet inuenitur inter causas et causata, diuersificatur secundum diuersitatem condiccionum utrorumque: aliter enim assimilatur filius patri, et aliter pictura pingenti, et aliter species obiecto ipsam generanti, et sic de aliis. Et hanc diuersitatem notat Dyonisius, cum non dicit simpliciter causata suarum causarum habere ymaginem, set dicit congruas ymagines, idest condiccioni cause et causatorum congruentes. Omnis ergo generatio que est in creaturis ymitatur generationem primam, que est in diuinis, tanquam causam suam et tanquam supremum quid et primum in genere uel ordine generationum, et hoc in quantum potest, sicut et posteriora in quolibet genere imitantur id quod ibi est summum et primum diuersimode. Ad cuius diuersificacionis euidentiam, nota quod in diuinis ymago a Patre producta sub quadruplici condiccione producitur. Est enim ymago ymaginatum totaliter exprimens; est suppositum, cum sit ille qui est diuinitatem habens; est persona, cum in ea sit intellectualis natura eminens; et quarto est totam generantis naturam accipiens. Quedam ergo creature hanc generationem ymitantur quantum ualent quo ad primum: generant enim aliquo modo ymagines suas, sicut facit omnis creatura corporea et uisibilis, cum non sit uisibilis nisi per ymaginem eius in medio a se genitam et ad oculum delatam. Alique uero alie ymitantur aliqualiter quo ad primum, et quo ad secundum, sicut omnes iste a quibus per generationem uniuocam generantur alia, sicut cum homo generat hominem, leo leonem, pirus pirum per semen suum et sic de aliis. In hiis enim omnibus generans et generatum habent idem nomen, et secundum illud nomen eandem substantie rationem; omnia autem talia sunt uniuoca et ideo huiusmodi dicuntur generari uniuoca generatione. Dico autem talia imitari generationem primam aliqualiter quo ad duo prima, quia leo a leone genitus est quodam modo naturalis quedam ymago eius, cum ad illius ymitacionem uirtute nature sit effectus. Et sic imitatur quo ad primum. Habet nihilominus rationem suppositi, et in hoc quodam modo imitatur quantum ad secundum. Alie uero alique imitantur quantum ualent quo ad primum et secundum et tertium, sicut est in generatione hominum. Filius enim a patre genitus, ut ex predictis patet, est quedam naturalis ymago eius, et sic aliqualiter imitatur quo ad primum. Est etiam uerum suppositum, et sic ymitatur quo ad secundum. Superaddit etiam hiis duobus rationem persone, et sic ymitatur quo ad tertium. Quoniam autem non est aliqua generatio in creaturis perfectior ista, ideo hic terminatur gradus istarum ymitacionum, nec est possibile alicui creature ymitari generationem primam quo ad quartum, ut uidelicet totam substantiam generantis accipiat genitum. Cum ergo, sicut patet ex dictis, omne corpus imitetur generationem primam saltem quo ad primum, generando scilicet ymaginem suam, sciendum quod imitatur illam in sue ymaginis generatione adhuc quantum ad alia tria. Sicut enim Pater genuit, semper generat et generabit ymaginem suam, et tamen semper est genita, ita omne corpus, ex quo est in natura sua completum usque ad sue duracionis terminum, semper genuit, generat et generabit hanc suam ymaginem; non enim est accipere in tota hac sua duracione aliquod momentum in quo, si opponeretur ei speculum, non hic apparet in eo huius ymago. Quod non propter hoc est, quia speculum illi corpori obiectum ymaginem illius, quasi non prius ab eo genitam, abstrahat, sed ideo quod corpus illud eam in aere continue generat, sed in aere non apparet, quoniam, propter nimiam ipsius aeris peruietatem, non potest eam retinere et uersus oculum reuerberatam uisibilem representare, sed permittit eam tantum pertransire, et aliquando transit per multa miliaria sicut necessaria ratione probaretur, nisi nimia digressio timeretur. Specula uero eam recipiunt et, reuerberato radio eam deferente uersus oculum, ipsam representant et uisibilem reddunt. Et ideo ars sic ingeniata est, ut, ex una parte, faceret specula lucida et, ex alia, opaca et plumbo linita et obturata, ut per partem lucidam huiusmodi ymagines recipiant et per partem opacam et obturatam earum transitum prohibeant, et sic eas retineant et oculo representent. Patet ergo ex hiis primum in quo imitatur generationem primam, in eo scilicet quod fuit, est et erit, quandiu durabit, in continua generatione sue ymaginis, sicut est etiam Pater in diuinis. Secundum autem in quo imitatur generationem primam. Quia Pater per ymaginem quam generat agit quicquid agit, appropriate loquendo Hebreos, primo: {Quem constituit heredem uniuersorum, per quem fecit et secula (Hbr 1, 2)}; et XI: {Fide intelligimus aptata esse secula uerbo Dei (Hbr 11, 3)}, et similiter corpus per ymaginem suam quam generat agit quicquid agit. Ignis enim calefacit per ymaginem suam generatam in medio, ymaginem dico delatiuam et luminis et caloris. Idem enim est quod a tali corpore exit et quod in quodlibet circumstans inmittit. Idem enim immittit in sensum et in contrarium, sed per illud quod immittit per illud agit, ergo si idem immittit in sensum et in contrarium, per idem agit in sensum et in contrarium, sed in sensum agit per ymaginem suam, ergo et in contrarium similiter agit per eam. Nec hoc etiam dubitamus sentire peritissimos in naturali physica. Imitatur ergo quodlibet corpus generando hanc speciem generationem eternam in hoc secundo, scilicet quod sicut Pater, appropriate loquendo, omnia que agit dicitur operari per ymaginem quam generat in diuinis, et ita omne corpus per ymaginem a se genitam agit quicquid agit in omnibus a se passis. De quo etiam multa essent dicenda, sed prohibet breuitas que tamen est multis auditoribus grata, quos intus eos totaliter possidere uidetur accidia. Tercium autem in quo omne corpus, generando ymaginem suam, imitatur generationem diuinam est quod, sicut ymago ibi genita generantis est totaliter expressiua, sic et ymago, quam corpus generat, quanto expressius potest ipsum representat. Unde et in Perspectiua declaratur quod 22 intenciones de uisibilibus a uisu perpenduntur, quod esse non posset, nisi unaqueque illarum in corpore uiso uel circa corpus uisum esset et ymaginem suam in medio faceret. Si enim opponatur oculo unum corpus coloratum et sit super illud lumen expansum, tunc ipsum lumen quodam modo expansum est super colorem, color autem super figuram, figura super quantitatem, quantitas autem super substantiam indiuiduam. In substantia uero indiuidua continetur quodam modo inuoluta in substantia natura speciei specialissime, et hec continet intra se naturam generis sibi immediate suppositi, hoc autem genus continet superius, illud continet aliud cui subalternatur, et sic usque ad generalissimum semper superius in inferiori est inuolutum. Et tandem hec omnia in se inuoluit et continet indiuiduum speciei specialissime, et ipsum inuoluitur, ut dictum est, quantitate, quantitas figura, figura colore, color autem lumine. Et hec omnia per unam ymaginem et unum ydolum ab illo corpore in medio genitum oculo representantur, ita quod, si uisum illud fuerit leo, per ymaginem ab eo in medio genitam et ad oculum delatam representatur ei ymago luminis sub quo illud uisum existit, ymago coloris, figure, quantitatis, leonine speciei, animalis, animati corporis, corporis et substantie. Quod non esset possibile nisi ymago illa esset horum omnium expressiua, nec posset ymago coloris per se representare ymaginem figure aut quantitatis, cum hec sit totaliter res alterius generis. Oportet ergo quodlibet illorum in corpore uiso existencium ymaginem suam transmittere ad oculum. Est enim in ymagine illa inuoluta ymago unius in ymagine alterius, et unum ydolum inuolutum exemplariter ab alio, sicut realiter se inuoluunt nature predicte in corpore uiso. In ymagine ergo in medio genita sub ymagine lucis defertur inuoluta ymago coloris, et hoc plane declaratur in Perspectiua scientia, sub ymagine coloris ymago figure, sub hac uero ymago quantitatis et sub ista, sicut ex omnibus superius inductis rationibus patet, continetur ymago et ydolum indiuidui accidentibus istis subiecti. In huius autem indiuidui ydolo superioris speciei et omnium superiorum generum et naturarum ydola sicut representantur sic et inuoluuntur. Ex hiis autem duo eliciuntur: unum est illud tercium in quo generatio istius ymaginis imitatur generationem prime ymaginis, quod scilicet sicut illa est generantis totaliter expressiua, ita etiam suo modo et ista. Ut ergo sit ad unum dicere, imitatur generatio huius ymaginis generationem prime ymaginis in tribus, uidelicet quia sicut in diuinis Pater ymaginem suam semper genuit, generat et generabit, quamuis sit semper genita, ita et corpus, ex quo esse cepit quousque durabit, hanc suam ymaginem, ut probatum est supra, semper genuit, generat et generabit. Secundo in hoc, quod sicut in diuinis per illam ymaginem a Patre genitam, appropriate loquendo, ipsum generans facit quicquid facit, ita et corpus per hanc ymaginem a se genitam, ut patet ex supra dictis, facit quicquid facit. Tercio in hoc, quod sicut in diuinis illa ymago est generantis se totaliter expressiua et representatiua, ita suo modo et ymago a corpore uisibili genita, ut patet ex dictis, est ipsius totaliter expressiua et representatiua. Secundum autem quod elicitur ex predicta ydolorum et ymaginum inuolucione est principale propositum et illud cuius declaracionis gratia facta est tota hec digressio a tertio capitulo circa scilicet subiectum luminis quod in medio existit, et similiter intelligatur de splendore et radio. Ostensum enim est quod quicquid existit a corpore lucido et quolibet alio generatum in medio fundatur et substentatur radicaliter in substantie ydolo sub ydolis accidencium inuolutiue delato. Quoniam igitur huius substantie ydolum habet esse debilissimum et infirmissimum respectu substantie a qua est genitum, et per consequens omne illud quod fundatur super ipsum, ideo patet quanta sit infirma debilitas et debilis infirmitas esse luminis quod in medio generatur et super isto ydolo radicatur, et idem est de radio et splendore. Lux autem, cum sit qualitas in corpore lucido fundata, habet esse incomparabiliter firmius et stabilius. Quoniam ergo est Saluatoris nostri, secundum quod propriissime conuenit ei, se lucem dicere, quod scilicet est esse diuinum, est esse ab omni infirmitate ac debilitate remotissimum et omnis firmitatis et stabilitatis fons et principium, ideo ex predictis patet quare incomparabiliter proprius et conueniencius se comparauit luci, quam se compararet lumini aut radio uel splendori. Quinta autem uia qua adhuc debilitas et infirmitas ac per hoc ignobilitas istorum trium, scilicet luminis, radii et splendoris, potest declarari sumitur ex consideracione subiecti in quo ista fundantur, de quo quidem subiecto, licet aliqua in proximo precedenti capitulo sint dicta, adhuc tamen in hoc presenti capitulo ad maiorem declaracionem addantur aliqua alia, que non tantum per uiam narracionis, qualis fuit hec premissa, sed potius per uiam ratiocinacionis uideantur confirmata. Quoniam ergo quid sit illud in quo, quasi in subiecto, fundantur ista in medio existencia non minimam etiam apud sapientes habet dubitacionem, ideo hic fiet quedam digressio, ut secundum ratiocinacionem inuestigetur et per rationes aliquales confirmetur, et tandem, postquam sic fuerit inuentum, ipsius inuencio applicabitur ad principale propositum. Huiusmodi igitur declaracione et rationum inductione nihil in preiudicium alterius sentencie dictum intelligatur, quoniam omnia maiorum correccioni, ubi oportuerit, corrigenda traduntur. Potest ergo dici forsitan quod illud in quo fundatur lumen existens in medio, et idem intelligatur de splendore et radio, est, ut dicitur in proximo precedenti capitulo, similitudo et ydolum quoddam intencionale, quod similiter generatur in medio ab ipso uero et naturali subiecto, in quo est ipsa lux uera, sicut a luce existente in eo generatur similitudo sua in medio. Que scilicet similitudo est ipsum lumen, ut, sicut uera lux existit in uero subiecto, ita ydolum lucis, quod est idem quod lumen, existat in ydolo subiecti, quod similiter ab ipso subiecto generatur in medio. Ad cuius confirmacionem quatuor rationes occurrunt ad presens. Prima est hec. Constat quod que sunt principia essendi sicut principia agendi; accio enim non est forme tantum, licet ipsa sit actiuum principium, sed est tocius suppositi ex materia et forma compositi, sicut etiam passio non est tantum materie, licet ipsa sit passiuum principium, sed est etiam forme, cum destruatur etiam ipsa forma a contrarii accione illata. Unde dicit etiam Philosophus in primo De anima, capitulo illo: Rationabilius autem dubitabit aliquis et cetera, quod addiscere, intelligere et huiusmodi non sunt anime, unde dicit et probat quod sunt hominis, et ita sunt tocius suppositi et non partis. Cum igitur subiecta materia cum forma sit causa et principium essendi omnibus accidentibus, ut habetur ex fine primi Physicorum, erunt etiam ipsis accidentibus principium agendi, ut illud a quo est et super quod fundatur accidencium essencia, ab illo etiam sit eorum uirtus actiua. Si ergo ipsa accidencia, agencia in uirtute subiecti sicut instrumentum agit in uirtute carpentarii, generant similitudines suas in medio, et, propter quod unumquodque et illud magis, patet quod ipsum etiam subiectum generat in medio proprium ydolum. Secunda est hec. Certum est quod mensura existendi est mensura agendi, hoc scilicet modo ut quanto aliquid plus uel minus participat de entitate siue actualitate, tanto plus uel minus participat de actiua uirtute. Unde illud, quod habet entitatem siue actualitatem infinitam, habet etiam actiuam uirtutem infinitam, ut Deus. Illud autem, quod omnino caret entitatis actualitate, omnino caret actiua uirtute, ut pura materia. Mediorum autem, que sunt inter materiam et Deum, eatenus unumquodque participat plus uel minus de actiua uirtute, quatenus participat plus uel minus de entitate et actualitate. Cum ergo omnis substantia quasi inproporcionabiliter plus habeat de entitate et actualitate quam habeant accidencia, propter quod etiam proprius dicitur ens de substanciis quam de accidentibus, quorum, inquam, accidencium tam debilis est existencia, ut fulcimentum sibi non inueniant in se ipsis. Cum, inquam, huiusmodi accidencia, per illud modicum et entitatis et actiue uirtutis quam habent, similitudines suas in medio generent, multo forcius substantia, que quasi in infinitum plus habet de uirtute actiua, generat in medio ydolum suum. Tercia est hec: uirtus principiorum saluatur in natura principiatorum, ita quod principiatorum efficacia firmatur super priorum principiorum influencia. Uerbi gratia: si consideremus hec, scilicet causam primam, naturam et artem, inueniemus tertium principiari a secundo, et tercium et secundum a primo, et uirtutem tercii, scilicet artis, firmari super uirtutem secundi, scilicet nature, et uirtutem et secundi totam firmari super uirtutem primi, scilicet Dei. Rerum enim naturalium tam uirtus quam essencia a Deo est producta et super manutenenciam eius firmata. Uirtus uero artis firmatur super uirtutem rei naturalis. Efficacia enim artis medicine manat ex uirtute nature. Est enim omnis uirtus medicinarum ex uirtute herbarum uel aliarum rerum a natura genitarum; habent igitur ista se ex presuppositione, quia scilicet uirtus tercii presupponit uirtutem secundi, et uirtus secundi uirtutem primi. Cum igitur substancie sint accidencium principia, necesse est uirtutem et effectum accidencium fundari super uirtutem et effectum substantiarum, ut, sicut essencia accidentis fundata est in essencia substantie, sic uirtus actiua accidentis super uirtutem actiuam substantie, et ydolum accidentis in medio productum super ydolum substantie in medio genitum fundetur. Habito ergo quare dicatur lux, uideatur qualiter ab hac luce radii spirituales et intellectuales splendores emanent. Ut ergo de multis dicantur pauca, sciendum quod ab hac luce super omnem intellectum creatum descendunt irradiaciones setemplici uia, ad quarum explicacionem notandi sunt VII modi participandi lucem corporalem, ut, ascendentes per materialium rerum gradus, facilius capiamus qualiter a luce illa fluant illuminationes super quam nos et angelicos intellectus. Ad inuestigacionem ergo priorum quatuor modorum est notandum quod, in genere rerum spiritualiter lucencium et illuminancium, sunt quatuor gradus, in quorum supremo est hec lux constituta, ceteris inferioribus habundancius illuminans. Qui, inquam, gradus ut melius a nobis comprehendantur, primo ponamus exemplum aliquorum quatuor graduum rerum sensibiliter lucencium et illuminancium, quia, sicut dicit beatus Dyonisius in libro De angelica ierarchia, capitulo 1, non est possibile nostrum intellectum ad immaterialem immaterialium rerum ascendere contemplacionem, nisi prius ea, que secundum ipsum est, materiali manuduccione utatur. Sunt ergo quedam que lucent, sed non illuminant: lucent enim quia habent aliquid luminis sibi complantatum, sed tam debile, ut non sufficiant illud aliis communicare, et huiusmodi est uitrum, quod, etsi in se luceat, positum tamen in tenebris alia non illuminat. Sunt enim quedam in secundo gradu, que lucent in se et illuminant alia circa se posita, ut aliqui lapides preciosi qui, in tenebris positi, et se et alia faciunt uideri. Sunt et alia in tercio gradu, que lucent et illuminant alia, et ita efficaciter illuminant ea, ut illa sufficiant etiam illuminare tercio loco alia. Quod patet de igne posito in alabastro. Nam ibi primo in se lucet, secundo alabastrum illuminat, et ita efficaciter, ut ipsum etiam alabastrum tercio loco illuminet alia extra se posita. In quarto autem gradu est quiddam quod lucet, illuminat, illuminata illuminare facit et, ultra hec omnia, est principium luminis, aliis tribuens et ab aliis non accipiens, et huiusmodi est sol. Sol enim primo in se lucet et secundo alia illuminat, quoniam omnes planete et stelle recipiunt lumen a sole, ut dicit Philosophus in primo Metheorum, et ita potenter alia illuminat, ut illa ab eo illuminata possint illuminare alia, quod patet maxime in luna. Nam sol existens in emisperio inferiori, ibi in se lucet et lunam in superiori existentem illuminat, et ita efficaciter, quod ipsa illuminat alia, lumen in refundendo terris; et super hec ipse sol est principium lucis, aliis, ut dictum, tribuens et a nullo recipiens. Ad huius similitudinem, sunt quidam qui in se lucent, quia scilicet habent ueram fidem sine erroris tenebra et conscientiam conspicuam sine culpe macula, uerumptamen illud quod credunt ita tenuiter intelligunt, quod per doctrinam inde alios illuminare non sufficiunt. Isti ergo sunt in primo gradu, quia scilicet lucent in se fidei et consciencie puritate, sed non illuminant alios doctrine seu predicacionis ueritate. Alii sunt in secundo gradu, qui scilicet predicto modo in se lucent et etiam conuersacionis exemplo uel doctrine uerbo de hiis que credunt alios instruunt. Alii sunt in tercio gradu, qui in se quidem lucent, ut dictum est de aliis, et illuminant, doctrinam in alios transfundendo, et ita lumine doctrine alios imbuunt, quod illi postea illuminare sufficiunt, ut doctores qui faciunt alios doctores uel predicatores, et ita a se illuminatos faciunt aliorum illuminatores. In quarto autem gradu, ultimo et supremo, est Saluator noster, qui hic se dicit lucem. Hic enim in se lucet, cum sit lux purissima, prima Io, primo: {Deus lux est et tenebre in eo non sunt ulle (I Io 1, 5)}. Hic etiam illuminat, 1 Io: {Illuminat omnem hominem et cetera (Io 1, 9)}; et a se illuminatos facit iterum illuminare alios. Exemplum de Paulo quem illuminauerat et qui alios illuminabat; ad Ephesios, III: {Michi omnium sanctorum minimo data est gratia hec euangeligare in gentibus inuestigabiles diuicias Christi, et illuminare omnes que sit dispensacio sacramenti absconditi a seculis in Deo qui omnia creauit (Eph 3, 8-9}). Et super hec omnia ipse est principium omnis illuminacionis intellectualis, aliis tribuens et ab aliis non recipiens. Licet enim conueniat ei cum Patre et Spiritu Sancto huiusmodi illuminaciones infundere pro eo quod horum trium suppositorum una est numero forma, et quorumcumque forma est taliter una, eorundem etiam unica est operacio et indiuisa, tamen, quia Filio appropriatur sapientia, ideo, appropriate loquendo, ipse est fontale principium huiusmodi illuminacionum. Et sic patent primi quatuor modi quibus ab hac luce procedant spirituales irradiaciones et rationalium mencium intellectuales splendores. Ad euidenciam autem aliorum trium modorum quibus descendunt mentales illuminaciones ab hac prima luce, notandum est pro unoquoque illorum modorum materiale exemplum de emanacione materialium luminum. Sciendum ergo quod, sicut in quarto Perspectiue ostenditur, emanacio materialis lucis tripliciter super illuminabilia recipit augmentum, uidelicet: per illuminabilis ad lucem approximacionem, per radiorum emanancium aggregationem, et per rectitudinalem processionem. Radius autem lucis corporalis quanto a proximiori recipitur, tanto habundancius habetur; propter distare enim a principio res debilitantur et tandem corrumpuntur. Similiter etiam cum ab unoquoque puncto sensibili, quod est in corpore lucido, procedant radii per modum linearum ymaginabilium, sciendum est quod quanto huiusmodi radii uehemencius inuicem complectuntur et constringuntur super aliquod illuminabile, tanto ipsum plenius ab eis illustratur. Ratio cuius est quia omnis uirtus plus unita plus est infinita. Similiter, quantum ad tertium, sciendum quod radius procedens a corpore aliquo lucido, si obuiat alicui corpori solido, ut parieti uel alteri, cum peruenit ad illud, propter illius solidatem et sui debilitatem, frangitur. Sunt ergo ibi due partes illius radii, unam quarum in obiectum corpus recte tendit, alia uero ibidem fracta in obliquum tendit, et efficacior est emanatio lucis in parte recta quam in fracta, quando scilicet primo recipitur in uno et postmodum ab illo reflectitur ad aliud. Sciendum ergo quod totaliter per eundem modum intelligenda est influentia diuinorum radiorum descendencium super oculum mencium humanarum, uidelicet quod, quanto aliquis per forcius caritatis uinculum ipse prime luci, Deo scilicet, proximior efficitur, tanto postmodum per radium diuine illustracionis, qui super eum in hac proximitate existentem emittitur, forcius et plenius illustratur. Similiter, quanto huiusmodi radiorum a luce prima super intellectum descendencium uehemencior fit aggregacio, eo quod ab ipso qui eos recepit frequencior fit per usitaciorem contemplacionem sue mentis ad diuinos radios exercitacio, tanto, inquam, lucidior super mentem eius fit illuminacio. Similiter, quantum ad tertium modum, radius diuine illuminacionis, qui a Deo recte super contemplantis mentem procedit, uirtuosius illuminat mentem eius quam si forte prius diuine illuminacionis radius procedat recte super intellectum angelicum et postmodum, quasi fractus, reflectatur indirecte super intellectum humanum, et hoc intellige ceteris paribus. Inde forte est quia tam Scripture testus, quam etiam sacri expositores dicunt quod post Moysem, qui immediate illuminaciones multas a Deo recepit, ut Scriptura innuit, similis propheta non surrexit, qui scilicet similis esset illuminacionis, quoniam alii mediacius receperunt, ut uidetur Scriptura dicere cum dicitur in Daniele quod scilicet, cum ipse Daniel non posset uisionem sibi ostensam intelligere, dictum est uni angelo: {Gabriel fac istum intelligere uisionem (Dn 8, 16)}. In quo forte potest dici eo Daniel minus illuminatus fuisse, quo indirectius ostenditur super mentem eius diuine reuelacionis radius descendisse. Descensus ergo diuinarum illuminationum super humane mentis oculum recipit tripliciter fortificacionem, uidelicet per recipientis ad ipsam primam lucem approximacionem, per huiusmodi irradiacionum super recipientem intellectum aggregationem ac multiplicacionem, et tercio per immediatam ac directam eorundem suscepcionem. Uiso aliqualiter quibus de causis quibusque rationibus congruentissime Saluator noster se dixerit lucem esse, nec non aliquali sermone habito de gradibus et modis quibus rationales mentes fiant in actu participacionis luminis ab eterna luce super ipsas refulgentis, ordinis consequencia exigit ut inuestigetur qualiter et per que mens humana ad recipiendam huiusmodi lucis refulgentem influenciam disponatur. Cum enim actus actiuorum non imprimantur nisi in paciente depitam disposicionem habente, radius ab hac eterna luce emissus in cuiusquam intellectum non imprimet suam claritatem nisi prius habuit tempore uel natura requisitam perspicuitatem. Ut igitur eterne lucis illuminacio possit introduci, necesse est dici per que habeat intellectus noster debita perspicuitate predisponi. Hec autem, per que scilicet habet intellectus disponi, summatim Saluator innuit in uerbo quod addidit postquam dixit: Ego sum lux mundi. Statim enim, innuens que sint per que intellectus noster sic habeat disponi quod lumen uite emissum ab illa luce sibi possit imprimi, subiunxit: {Qui sequitur me non ambulat in tenebris, sed habebit lumen uite (Io 8, 12)}, quasi diceret: quicumque a me, qui sum lux mundi, uult illuminari, studeat me sequi. Per quodcumque ergo ipsum imitamur, per hoc etiam ad illuminacionem ab eo recipiendam preparamur. Sequimur autem eum et ambulamus post ipsum gradiendo per uias que nos recte deducunt ad eum. Uie autem hee sunt uirtutes omnes, tam scilicet cardinales quam theologice, quoniam omnes habent ipsum pro suo fine. Ipse ergo sunt per quarum uias ambulando recte dicimur ipsum sequi, ergo et ipse habent nos ita congrue disponere ut, in tenebris non ambulantes sed per uiam uirtutum ipsum sequentes, possimus ab eo recipere ipsum lumen uite. Incipientes ergo ab ipsa fide, que est omnium uirtutum quasi iniciale fundamentum, uideamus qualiter ipsa sic habeat intellectum nostrum disponere ut per hanc dispositionem possit recipere refulgenciam super se irradiatam ab eterna luce. Sciendum ergo quod hec habet 4 modis efficere, ad quorum explanacionem notandum quo ad presens quod habitus fidei, que in intellectu existit, quatuor ibi efficit. Nam, gyrouagiam errorum excludendo, captiuatum intellectum in immobili ueritate confirmat; ymaginem rationalis anime reformando, ymagini Trinitatis assimilat; reuelande ueritatis claritatem uiatoribus enigmatice demonstrat; ad supernaturalium et altissimarum ueritatum apprehensionem intellectum sublimat; quinto et ultimo, refrenat intellectum ne per temerarium scruptinium plus quam oportet sapiat, et ne sibi prefixos articulorum terminos, in montem ascendendo, presumptuose transeat. Ipsa ergo, primo, disponit intellectum ipsum stabiliendo. Ad cuius ergo euidentiam, qualiter scilicet ipsa fides, mentem stabiliendo, disponat eam ad irradiacionem eterni luminis suscipiendam, notandum est hoc, uidelicet quod, quandocumque uirtus influxa ab aliquo agente quiete non figitur in recipiente, carebit operatio connaturali fine. Uerbi gratia: accio radii descendentis a sole super aquam habet pro fine sibi connaturaliter respondente aquam illam calefacere, et, ea calefacta et per consequens rarefacta et subtiliata, cogere ex ea uaporabiliter egredi id quod in eius humido est subtilius ac magis spirituale, et, sic ascendendo, celum petere. Et ideo cum inuenit aquam que modice sit quantitatis, ita ut uinci possit eius naturalis frigiditas a solis caliditate, et sit quieta, ut scilicet possit uirtus radiorum in eam efficaciter et profunde agere, cogit tunc eam euaporare, et sic quod erat in ea subtile concito gradu uersus celum ascendere. Si autem aquam inueniat rapidi cursus, tunc non potest diu super aliquam eius particulam agere, quia, statim ut descendendo sub radio uenit, raptim inferius labendo de sub eo pertransit. Cui alia aque particula in similem modum succedit, et sic se habentibus singulis, radius solis nullam diu affecit, et inde est quod aqua currens, ceteris paribus, non sic cito calefit in estate a calore radiorum solarium, quemadmodum calefiunt huiusmodi lacune siue stagna aquarum quiescencium. Et secundo, quia accio siue uirtus emissa a sole non recipitur in ea quiete, ideo caret predicto connaturali sibi fine et sic patet ueritas proposite supra regule, scilicet quod, quandocumque uirtus influxa ab aliquo agente quiete non figitur in recipiente, carebit operacio debito et connaturali sibi fine. Quicquid ergo est illud quod obiectum, in quod accio dirigitur ab agente, sub eiusdem agentis stabilitat uirtute, illud sic obiectum disponit, ut uirtus ipsius agentis non careat super obiecto illo fine sibi connaturaliter debito. Cum ergo fides sit habitus cuius est intellectum sub eterne lucis radio stabilire, faciendo scilicet intellectum, eius irradiacioni firmiorem, acquiescere, et, quasi sub illo captiuatum, ab eo non permittendo recedere, patet quod, per eam intellectum sic stabilientem, habet fieri ut non careat accio illius influentis lucis fine connaturali sibi. Finis autem connaturalis luci est illuminare, et sic fides disponit intellectum, ut dictum fuit primo, omnino ad hoc, ut particeps fiat lucis eterne influxe super eum in diuino radio. Et ideo illi quorum consciencie domus non super firmam petram, sed super mobilissimam arenam fundata est, cuiusmodi sunt heretici, qui cotidiana instabilitate de uno errore ruunt in alium propter carenciam catholice fidei per quam, ut dictum est, habet intellectus ad illuminacionem disponi numquam fient participes huius diuini radii. Quod autem huiusmodi mentis stabilitas et intellectualis tranquillitas non solum ualeat ad consequendam diuine scientie illuminationem, sed etiam ad cuiuslibet alterius scientie acquisitionem, ostendit Philosophus in VII Physicorum, dicens, secundum translacionem Commentatoris: tunc fit homo sapiens et intelligens cum anima quiescit et constat. Et de hac materia inuenies multa super illo uerbo a Commentatore ibidem tradita. Non solum autem fides disponit ad hoc mentem stabiliendo, sed etiam ex eo, quod assimilat ipsi eterne luci creatam ymaginem reformando. Ad cuius declaracionem notandum quod quanto aliquod agens plus inuenit in aliquo obiecto de similitudine sua, tanto agit in ipsum ex maiori efficacia. Uerbi gratia: plus participat de natura luciditatis tabula deaurata quam deargentata, et tabula deargentata plus quam solum dealbata, et hec plus quam lignea que est solummodo leuigata. Et ideo solaris lux, descendens super omnes simul tempore et seorsum a se inuicem positas, maiorem generat splendoris refulgenciam super eam que plus habet de assimilacione ad suam naturam, ut puta quia plus generat splendoris ac refulgencie super deauratam quam aliquam aliarum, et plus super deargentatam quam super aliquam residuarum, et, sic gradatim descendendo, minimam super ultimam. Verum est ergo quod proponebatur primo, scilicet quod quanto aliquod agens plus inuenit in aliquo obiecto de similitudine sua, tanto agit in ipsum ex maiori efficacia. {Cum ergo ueritas siue lux fidei, que lucidam reddit pupillam mentalis oculi, nihil aliud sit quam quedam assimilacio ad ipsum solem iusticie, et eius lumen continuetur per aliquem radium cum omnibus creaturis sicut et lumen solis materialis continuatur cum omnibus luminaribus aliis, postquam super omnes aliqualiter se expandit, et in illo agit ex maiori efficacia in quo plus inuenit de similitudine sua, oportet quod} cum plus inueniat de similitudine sua in illo intellectu in quo est ipsum lumen fidei, quod est increate ymagini assimilatiuum, quam inueniat in eo intellectu qui hoc lumine caret, patet quod in intellectu fidei influit lux eterna lumen suum ex maiori efficacia, et per consequens generatur super talem intellectum copiosioris splendoris relucencia. Et sic patet quod per fidem disponitur intellectus ad recepcionem diuini luminis, non solum ex eo, quod ipsa habet intellectum quadam firmitate stabilire, sed etiam quia habet eum quadam claritate ipsi increate ymagini assimilare. Tercia uia, qua ostenditur adhuc lumen fidei mentem disponere ad recipiendam copiosam illustrationem luminis eterni, sumitur ex tercio eius effectu, quo scilicet, quasi quedam potencialis disposicio, intellectum habilitat ut eternam ueritatem reuelata facie uideat. Ad cuius declaracionem notandum quod omnis disposicio potencialis habilitat subiectum in quo est precise et proprie ad suscipiendam perfecionem eiusdem generis. Et hoc est quod dicitur, scilicet quod actus et potencia semper sunt in eodem genere. Ex potencia enim que est ad aliquod genus quantitatis, qua scilicet aliquid potest crescere per longum uel latum uel profundum, inpossibile est actum educi qui sit extra genus quantitatis, ut est actus albedinis uel nigredinis uel caliditatis uel alicuius alterius qualitatis; et idem est de ceteris aliis predicamentis. Illa enim potentia numquam perficitur nisi per rem que sit secum intra idem genus, ut per actum longitudinis uel latitudinis uel alterius quantitatis. Et similiter ex potentia qua aliquid est potentialiter album, que scilicet potentia saltem per reduccionem est in genere qualitatis, numquam potest per naturam educi actus nec perfectio nisi que sit secum intra idem genus. Non enim ex ea potenciali disposicione qua aliquid est album fiet aliquando longum uel latum, sed tamen perficietur potencia illa per aliquam perfectionem intra genus qualitatis existentem, et similiter ex potentia que est in materia, per quam disponitur ad formam substantialem que est res predicamenti substantie, numquam educetur perfectio alicuius forme que sit alterius generis, scilicet alicuius predicamenti accidentalis. Sic ergo patet quod est uerissima regula primo posita, uidelicet quod omnis disposicio potencialis habilitat subiectum in quo est proprie et precise ad suscipiendam perfecionem eiusdem generis. Constat autem quod illud lumen fidei, quod est nunc in intellectu catholico et fidei, est quasi quedam potencialis disposicio, qua scilicet homo fit habilis ut illa uideat reuelata facie in patria que per hoc lumen uidet sub enigmate adhuc peregrinus et exul existens in uia. Cum ergo hoc lumen fidei sit in mente rationali, ut dictum est, quasi quedam disposicio inperfecta et potencialis, habilitat proprie et precisse, secundum regulam primo probatam, subiectum in quo est, scilicet ipsam mentem rationalem, ad recipiendam perfecionem luminis quod sit secum eiusdem generis. Cum ergo ipsum lumen fidei sit de genere luminis diuini et ab eterna luce irradiati, habilitabit proprie intellectum in quo est ad recipiendam illius eiusdem luminis, cuius habet per fidem semiplenam dispositionem, copiosam et magis perfectam irradiationem. Et sic habetur propositum, uidelicet quod per lumen fidei existens in pupilla mentalis oculi ipse intellectus disponitur ut ab eterne lucis irradiacione habundanter illustretur. Quarta uero uia, qua iterum declaratur idem, sumitur ex quarto eius effectu, quo scilicet habet intellectum adhuc sublimare ut altissimas articulorum ueritates capiat, que supergrediuntur agentis intellectus lumen naturale. Ad cuius declaracionem sciendum est quod semper modificantur finales perfectiones secundum quod exigunt preambule disposiciones et econuerso. Cuius ueritas patere potest tam in arte quam in natura. In arte quidem patet in hoc exemplo, scilicet in digestione que ad purgacionem habet humores preparare, et in potione que, post digestiuum adueniens, preparatos humores habet educere. Quanto enim artificialior precesserit in expurganda materia preparacio, tanto etiam perfectior et laudabilior superinducetur purgacionis perfectio. Patet etiam huiusmodi ueritas in natura. Sicut enim in corpore humano, quod per aduentum rationalis anime perficiendum est, precedit nobilior elementorum complexio quam precedat in animato alio corpore mixto, sic introducitur in ipsum uegetatiua maioris nobilitatis quam in aliquo alio corpore alicuius alterius animalis, et post hanc etiam introducitur nobilior sensitiua in eo quam in aliquo animali alio. Et ulterius: quia in hoc corpore nobilissima uegetatiua et sensitiua precedunt ut disposiciones, ideo introducitur in ipsum rationalis anima, que est tante nobilitatis perfectio, quod similis ei non datur alicui alii corpori animato. Quod ideo est quia in nullo alio precedit tam nobilis disposicio. Patet ergo quod quanto nobilior est in aliquo perfectibili disposicio, tanto alcior addicitur ei perfeccio. Cum ergo lumen fidei, quod est in intellectu catholico, sit in ipso intellectu non in ratione perfectionis finaliter consummantis, sed potius in ratione dispositionis ipsum preparantis ad reuelatum intuitum eterni luminis, et iterum, cum hoc, quod est in ipso intellectu sicut disposicio, sit lumen istud tante altitudinis, ut supergrediatur omne lumen nature uel artis quod est in nobis, sicut est ipsum lumen intellectus agentis et cuiuslibet acquisite facultatis, oportet quod ipsum disponat intellectum ad suscepcionem alicuius perfectiue luminositatis, que ipsa sui altitudine supergrediatur omne aliud lumen quod sit in nobis. Lumen autem istud, quod scilicet sue altitudinis excellencia est super omne aliquod aliud, non est lumen ab inferiori acquisitum, quale est lumen scientiarum illarum que a sensu habent ortum in nobis, siue per auditum, ut sunt ille que docentur ab aliis, siue per uisum uel alium sensum, ut sunt ille per quas, particularia experiendo cotidie et conseruando memoriali tenacitate, acquirimus uniuersale quod est in nobis principium artis et scientie, ut docet Philosophus in fine Posteriorum et in prologo noue Methaphysices. Et hec est scientia quam non ab aliis acquirimus, sed ipsimet inuenimus; nam, ut dicit idem Philosophus, omne quod quis nouit, discens uel inueniens nouit. Nec etiam potest esse lumen intellectus agentis quod est nobis per naturam insertum. Nam, illud non potest supergredi omne aliud lumen quod est in nobis: non enim altius esse potest quam sit lumen prophecie uel ipsum lumen fidei, uel etiam lumen quod est donum intellectus uel consilii. Quidlibet enim horum eleuat intellectum ad earum rerum intuitum, ad quas uidendas lumen intellectus agentis non potest ipsum intellectum possibilem reducere, et ideo per naturam nullo modo potest ad earum eleuari aspectum, quoniam, cum omni potencie passiue que est in natura correspondeat aliqua potencia actiua, ad ea dicitur passiua naturaliter posse eleuari ad que per naturalem potenciam actiuam, que sibi est proporcionata, potest reduci. Et ideo, cum intellectui possibili respondeat, uelut potencia actiua et in actum reductiua, ipse intellectus agens, qui est ei coniunctus in anima nostra, ad ea sola cognoscibilia dicitur intellectus posse per naturam peruenire, ad quorum intuitum potest ipsum intellectus agentis lumen reducere. Cum ergo lumen agentis intellectus non se extendat per se ad intuitum articulorum fidei, quod tamen facit ipsum gratuitum lumen fidei et etiam lumen propheticum, patet quod illud lumen, quod est nobis per naturam innatum, non potest esse omnium aliorum, que sunt in nobis, altissimum et perspicuissimum. Si ergo omne lumen quod est in nobis, uel est ab inferiori acceptum, uel naturaliter nobis innatum, uel desuper nobis a Deo irradiatum, et nec primum nec secundum potest esse illud lumen ad quod disponit illuminacio fidei, quod probatum est esse altissimum, oportet quod hoc lumen, ad quod ipsa disponit, sit lumen tercium, scilicet illud quod a Deo est nobis desuper influxum, et sic haberi uidetur propositum, uidelicet quod per ipsum lumen fidei habet mens humana disponi ut super se splendeat refulgencia immissa a radio luminis eterni. Patet ergo qualiter ad hoc per fidem habeamus disponi. Qualiter autem ad eiusdem luminis infusionem disponant alie uirtutes theologice et cardinales alias exponetur, quoniam ad presens dici temporis breuitas non patitur. Qualiter autem humilitas et aliqua alia disponant ad hoc idem, ita ad presens habeatur. Sciendum ergo quod postquam Saluator dixit: Ego sum lux mundi, adiuncxit: {Qui sequitur me non ambulat in tenebris, sed habebit lumen uite (Io 8, 12)}. In quo uerbo scilicet adiuncto monstrauit quod humilitas ad lumen illud habendum disponit, et hoc quia humilium est proprie sequi eum. Sicut enim superbi preferunt se Deo et se ei anteponunt et eum postponunt, quasi uellent eum facere se sequi, ita ab oppositis humiles preferunt Deum sibi et seipsos postponunt ei, et ita sequntur et honorant. Iuxta illud Eccli, 3e: {Magna potencia Dei solius et ab humilibus honoratur (Sir 3, 21)}. Qui ergo sic secuntur, illi non ambulant in tenebris, sed habebunt lumen uite. Et ratio quare illi qui sic secuntur per humilitatem non ambulant in tenebris, sed habebunt lumen uite, est ista. Si enim est aliquid descensus in aliquo, oppositum illius erit principium ascensus in eodem. Quia enim grauitas in lapidibus et metallis est principium descendendi a superioribus ad infima, ideo uidemus quod eius oppositum, ut leuitas, est principium ascendendi, ut patet in leuibus, scilicet in igne, fumo et similibus. Quia ergo superbia fuit principium descendendi a celo empyreo, in quo est participacio luminis uite et beatitudinis eterne, et labendi in tenebras, ideo oportet quod oppositum superbie, scilicet humilitas, sit principium ascendendi a tenebris ad celum empyreum et ad recuperacionem luminis predicti. Uere ergo qui sequitur eum per humilitatem non ambulat in tenebris, sed habebit lumen uite, quia per ipsam humilitatem ascendet ad gloriam patrie, sicut descensus ad tenebras infernales fuit per grauitatem sui oppositi, scilicet superbie. Item alia uia qua patet humilitatem disponere animam ad recipiendam diuine sapientie illuminacionem est hec. Sciendum igitur quod quanto aliquod corpus est in ordine uniuersi magis ymum, tanto fit celestium radiorum maior aggregacio super ipsum; exemplum est de terra, et probatur hoc infra latissime. Sic quanto aliquis spiritus in ordine ecclesiastice ierarchie fuerit per profundiorem humilitatem magis ymus, tanto erit super ipsum, ceteris paribus, aggregacior et copiosior diuinorum radiorum concursus et, per consequens, diuine illustracionis effectus. Item quod per obedientiam disponatur quis ad recipiendam diuinam illuminacionem sic monstratur. Ad cuius euidenciam nota quod si duarum immediatarum causarum una ponit aliquem effectum, contraria illi necessario ponit contrarium. Uerbi gratia: si excessiua inequalitas humorum ponit febrilem distemperanciam, et eius contraria necessario ponet contrarium, uidelicet quia commensurata equalitas humorum ponet temperanciam febri oppositam; patet ergo proposite regule ueritas. Cum ergo transgressio mandatorum Dei fuerit causa ad quam immediate secutus est effectus intellectualis ignorancie et cecitatis et priuacionis luminis a Deo descendentis, necesse est quod causa huic contraria, idest obseruancia mandatorum eius, que est per uite sanctificacionem cet receptionis luminis it positiua effectus contrarii, scilidiuini super mentem influxi. Et propter hoc dicit Scriptura precepta Domini lucida esse, Psalmus: {Preceptum Domini lucidum illuminans oculos (Ps 18, 9)}, ab effectu scilicet illuminacionis predicte. Sicut, secundum Philosophum, amaritudo et alie passibiles qualitates dicuntur passiones quia in se passionem sentiant, sed quia eam efficiant, sic et diuina precepta dicuntur lucida non tantum quia diuinum lumen quodammodo contineant, sed quia etiam illud predicto modo efficiant, quod patet per effectum sequentem iam statim: illuminans oculos; et in Prouerbia: {Mandatum lucerna est et lex lux (Pru 6, 23)}. Patet ergo quod obseruancia mandatorum disponit ad suscepcionem diuinarum illuminacionum secundum uiam predictam. Quod etiam ostenditur per aliam sic. Quandocumque uulneratur et debilitatur aliqua potencia, primus actus qui ex illo uulnere aufertur est ille qui inter ceteros erat actus altissimus. Uerbi gratia, cum leditur oculus, primo perdit actum uidendi a longe minima et sustinendi intuitum eorum que sunt excellenter lucida. Remanet autem ei intuitus magnorum a longe positorum et perdit uisionem minimorum. Si autem amplius ledatur, aufertur ei adhuc uidere a longe crossa et remanet ea uidere de propter, et sic semper, cum fit lesionis apposicio, fit primo nobilioris actus subtraxio. Quoniam ergo humana natura tota fuit in primo parente uulnerata, ideo statim ex illa uulneracione fuit ablatus actus ille qui inter omnes alios erat altissimus. Et quia altissimus actus, qui esset tunc in humana natura, ex parte intellectus erat diuinarum rerum limpida cognicio et ex parte affectus earumdem degustacio, ideo utrumque illorum perdidit; et sic tam diuine cognicionis illuminacione quam diuine dulcedinis degustacione priuatus remansit. Et etiam, quod peius est, in contrarium incidit, sicut corpus egressum a debita temperancia equalitatis incidit in intemperanciam febris. Incidit ergo in errorem respectu ueritatis cognoscibilium et in fastidium respectu degustacionis spiritualium. Unde et ante aduentum medici et medicine, idest Saluatoris et sacramentalis gratie que sanatiua est predicte plage, error turpissimus, scilicet ydololatrie, quasi omnem intellectum hominum occupauerat, et brutalis delectacio sensibilium, turpissimorum scilicet coituum, uniuersum fere orbem fedauerat. Patet ergo quod remansit homo priuatus illustracione diuini luminis ex egrotacione inflicti sibi uulneris, nec est possibile ut redeat iterata suscepcio predicti luminis, nisi simpliciter uel secundum quid reducatur potencia ad statum sanitatis. Nec potest ad hoc peruenire nisi obseruando precepta illius medici peritissimi, qui in nullius cura potest decipi. Quicquid ergo est illud quod inducit obseruanciam preceptorum huius infallibilis medici, hoc est quod adiuuat lesam potentiam ad tantam suscepcionem luminis diuini, sed hanc inducit promptitudo obediencie; ipsa ergo parat mentem ad suscepcionem illuminacionis diuine. Item qui sequitur me non solum per humilitatem, sed per omnium comuniter uirtutum sanctitatem, ille similiter {non ambulat in tenebris, sed habebit lumen uite (Io 8, 12)}. Ratio cuius est hec, scilicet quia sanctitas uite disponit intellectum ad participacionem illuminacionis diuine et per comparacionem intellectus ad id quod est superius, sicut est speculum eternum et caracter in quo omnia scibilia sunt sculpta actu, et per comparationem intellectus ad inferiora, idest ad ipsas uires ei subiectas. Primum patet sic, scilicet quod qui sequitur Dominum per uite sanctitatem non ambulabit in tenebris per intellectus cecitatem, sed pocius ex tali sequela disponitur eius intellectus ad recipiendam diuinam claritatem per comparacionem intellectus ad id quod supra ipsum est, scilicet ad increatam lucem. Intellectus enim noster est in potencia respectu omnis intelligibilis quod in uniuerso continetur. Unde et philosophi de hac materia loquentes, maxime qui modernis temporibus in Arabia phylosophati sunt, dicunt intellectus humani in hoc consistere perfecionem post eius separacionem a corpore, ut scilicet describatur in eo forma tocius uniuersi et perspicua cognicio eius, ut scilicet comprehendat qualiter sub prima causa cetere cause create et secundarie ordinentur, quousque perueniatur ad ultimum et extremum uniuersi effectum. Hec autem omnia sunt in intellectu diuino actu ydealiter existencia. Omne autem actiuum agit secundum quod est in actu et non secundum quod est in potentia, et ideo primum, cui omne agens proporcionatur ad producendum, est sua similitudo. Et ideo primum, quod est in diuinis a Patre productum, est eius expressissima ymago, scilicet Filius; et sicut proprium est Filii primo a Patre produci, loquendo de prioritate rationis, ita etiam proprium est Filii ymago Patris in Trinitate dici. Et, sub hac ratione, non potest conuenire persone Spiritus Sancti, sicut nec potest conuenire ei ante Filium a Patre produci. Et sicut est in diuinis, ita etiam inueniemus comparando Deum creaturis, ut scilicet inter primo creata inueniatur una creatura ei propinquissima et ad eius ymaginem producta, que est angelica natura, que est de quatuor coequeuis una. Nec intelligendum quod, si hoc uel illud producit primo uel secundo, uel uno uel alio modo, quod hoc ab eo fiat secundum necessitatem, quemadmodum ei imposuerunt aliqui philosophi, cum sit agens absolutissimum et liberrimum, sed ideo sic agit, quia sic exigere nouit sue bonitatis et sapientie ordinem. Si tamen uellet, posset alium ordinem in producendo seruare. Posset autem non irrationabiliter dici quod, etsi creatura illa, que ad eius ymaginem est producta, scilicet natura angelica, sit simul tempore cum materia prima et tempore ac celo emphyreo producta, tamen ordine nature siue naturalis intelligencie in produccione precedit alia tria. Et sic intellectus diuinus, tam Filii quam creature produccioni comparatus, illud inuenitur producere primo in quo representatur eius ymago. Cum ergo sint in intellectu diuino omnia scibilia proporcionabiliter ad producenda illis similia in intellectu humano, cum sit respectu talium in potentia, huiusmodi autem potentia reducitur ad actum in intellectu humano a diuino intellectu tanquam a suo actiuo, et huiusmodi reduccionem facit quodam modo, scilicet dispositiue, ipsa uite sanctitas, in qua humanam uoluntatem informat caritas. Que quidem caritas et est transformatiua et mediante spirituali ardore liquefactiua, et ideo, uniendo mentem humanam per amoris astrictionem ipsi Dei Filio qui est caracter eternus, ut dicit Apostolus ad Hebreos, I, in quo quasi in sigillo sunt sculpta ydeali representacione uniuersa scibilia, mentem humanam, cum sit uirtus transformatiua et liquefactiua, quasi calidam ceram et impressioni aptam reddit ab illo sigillo eterno scibilibus suis impressam. Caritas ergo, mediante transmutacionis effectu, humanam mentem illi eterno sigillo uehementer astringit et applicat et, liquefactiua uirtute animam impressibilem reddens, hoc agit, ut scilicet eternum sigillum suorum scibilium uestigia in humanam mentem impressa relinquat. Quia tamen uoluntarium est in omni accione sua, ideo non uniuersa scibilia, sed ea que recipienti uidet utilia Ysaias: {Ego Dominus Deus tuus docens te utilia (Is 48, 17) }, illa, inquam, menti eius relinquit impressa. Et inde est quod deuotissimi homines, qui per excellentem contemplacionem et feruidum amorem frequenter illi speculo astringuntur et applicantur, de secularibus scientiis, in quibus maior est curiositas quam anime utilitas, pauca nouerunt. De hiis autem que spectant ad uiam salutis, ut de uirtutibus et uiciis, limpidissimam cognitionem acquirunt. Sic ergo patet quod qui sequitur Dominum, qui hic se dicit lucem, non ambulat in tenebris per erroris cecitatem, sed pocius uite sanctitas disponit eius intellectum ad recipiendam impressionem cognicionis sibi utilium a speculo eterno, quod est supra ipsum. Disponitur etiam ab eadem sanctitate ut recipiat eandem claritatem per comparacionem ipsius intellectus ad alias uires que sunt infra ipsum, et hoc, quantum ad uiam terciam, ita patere potest. Uires brutales, que sunt in nobis sub intellectiua potencia constitute, quando propter inordinatam hominis uitam non sunt edomite, sed pocius sue brutalitatis furore seuiunt et ex inordinato conquassacionis motu tempestatem in minori mundo inducunt, tunc, inquam, impediunt duplici uia lumen diuini radii super intellectiuam potentiam quiete recipi. Ad intelligentiam ergo primi nota quod, secundum beatum Augustinum in libro De quantitate anime, quandocumque in una substantia diuerse radicantur potencie, dum unam uel plures contingit circa suos actus intendi, necesse est aliquam uel aliquas circa sua officia remissionem ac debilitatem pati. Et ideo, sicut, dum inferiores corporis partes uehementer contingit moueri, necesse est etiam capud aliqualiter agitari, sic, dum inferiores uires fortiter suis inordinatis motibus intendunt, ipsum mentis uerticem a sua transquillitate impediunt et intellectiuam potentiam quadam inordinata agitacione moueri compellunt. Et propter hoc sicut uidemus quod, cum a sole materiali descendit radius super situlam cuius aqua inquieta est, radius incidens super aquam motam in ea quiete non recipitur, nec, per consequens, efficaciter operatur, sed pocius ibi frangitur et, quasi repullsus, ad oppositum parietem uel aliud corpus repercutitur. Aliud exemplum est de oculo aspiciente aliquod obiectum: si enim oculus fixam et quietam teneat pupillam per lineam deferentem illius obiecti speciem, relinquitur ibi inpressio similis illius obiecti, ita quod uidet eam etiam si non aspiciat ad dictum obiectum. Si uero non quiete ad illud obiectum aspiciat, sed ipsam pupillam semper mouendo, numquam similis impressio fiet. Et simile est de oculo spirituali obiecto diuino lumini. Sic, dum speculum intellectus nostri inquietatur a strepitu brutalium affeccionum sub ipso furencium, radius descendens a sole iusticie, qui est Christus Deus noster, et ad mentem humanam perueniens et intranquillam reperiens in ea quiete non recipitur et, per consequens, illuminacionem et incalescentem affectionem in ea non operatur, sed, quasi aliorsum repercussus, a sic indisposita mente repellitur. Psalmus quod Psalmista conqueritur dicens: {Cor meum conturbatum est, dereliquit me uirtus mea et lumen oculorum meorum et ipsum non est mecum (Ps 37, 11)}. Et illud: {Supercecidit ignis et non uiderunt solem (Ps 57, 9)}, scilicet iusticie. Propter quod Ephesios, IV: {Sol non occidat super iracundiam uestram (Eph 4, 26)}. Propter hoc dicunt impii tali furore exagitati: ambulauimus uias difficiles, lassati sumus, et cetera, Sapientie. Si ergo essent huiusmodi brutales motus per uite sanctitatem edomiti et ita tranquillati, ut libere posset mens intellectus sui oculum quietum preparare ad suscipiendum diuinum radium, patet quod uite sanctitas, qua quis tunc imitaretur Dominum, redderet ipsum aptum ad recipiendum super mentem suam lumen diuinum. Et hoc dictum est quantum ad primum modum. Ad euidenciam autem secundi modi nota quod ita suo modo superponitur pars intellectiua inferioribus potenciis, quas habemus communes cum brutis, sicut superponitur suprema et purissima pars aeris inferioribus et turbulencioribus elementis. Et ideo sicut, tempestate excitata inferioribus elementis, ex eleuacione puluerum et uaporum aer obtenebratur a fumositate nubium, et per consequens impeditur illuminacio quam ibi exercere deberet sol per suum radium, sic etiam in proposito intelligendum est, quod scilicet, dum in brutalibus potenciis sub intellectu positis excitatur tempestas iracundie aut consimilis furoris, ascendunt fumi pernubilantes puritatem et perspicuitatem intellectiue partis, impedientes sua tenebrositate illuminacionem radii a Deo super ipsam uenientis. Super quam turbulenciam comparatur cor impii turbulento mari, Ysaias, 57: cor {impii quasi mare feruens quod quiescere non potest, et redundant fluctus in conculcacionem et lutum (Is 57, 20)}. Ergo uite sanctitas, qua quis Dominum sequitur, inferiores uires in tranquillitate retinens ac per hoc intellectus puritatem ab obnubilacione defendens, per huiusmodi tranquillacionem disponit mentem hominis ad recipiendam super se diuinam illuminacionem. Quarta autem uia, qua etiam ostenditur quod sanctitas uite disponit hominem ad hoc, ut non ambulet in tenebris per erroris cecitatem, sed habeat lumen uite per illustracionem mentalem a Deo uenientem, est ista, que ut melius uideatur prius in materiali exemplo consideretur. Sciendum quod, sicut tradunt auctores plures, scilicet Constabulus, in libro De differentia spiritus et anime, et Auicenna, in prima parte, et idem tangit Augustinus, in libro De spiritu et anima, et innuit Philosophus, in libro De sompno et uigilia, a corde oritur quidam spiritus qui procedit inde ad capud et in cerebri uentriculis recipitur, et inde ad omnium sensuum organa descendit, cuius descensus et deriuacionis iste est modus. Ab anteriori parte capitis, ut Auicenna tradit, descendunt per quandam ramificacionem multa neruorum paria, ita quod inter alios neruos, qui ad diuersa pertingunt loca, duo ueniunt ad ambas aures et alii duo ad oculos, alii duo ad nasi carunculas, et sic de ali Nerui autem predicti omnes sunt concaui, et per illius concauitatis meatum spiritus, qui a corde procedit ad capud, ab ipso capite defluit ad omnes sensus et ad membra quibus predictorum sensuum complentur opera. Quando autem accidit quod cadat aliquis humor uel aliquod consimile in meatu et concauitate alicuius predictorum neruorum, ita quod, prohibente illius obstaculi impedimento, non possit ulterius descendere spiritus a capite ad illud organum, remanet sensus ille, cuius obstructa est uia, priuatus operatione sua. Inde est quod inueniuntur aliquando homines habentes exterius oculos clarissimos et tamen nihil uidentes, quia intrinseci meatus illorum neruorum, qui debebant producere a capite ad oculum uisibilem spiritum, sunt opilati et alicuius obstaculi impedimento destructi Ad huius ergo materialis cecitatis similitudinem, qua quis uidetur habere oculos claros et secundum ueritatem in tenebris est et actum uidendi non habet, intelligendum est rem se habere in spirituali cecitate. In Trinitate enim ab ipso corde, idest ab ipso Patre, qui est in diuinis tocius diuinitatis principium fontale, procedit Spiritus Sanctus in Filium non, inquam, in Filium ut in subiectum, sicut ab igne descendit calor in aquam se calefactam, sed sicut in obiectum, quemadmodum procedit amor ab amante in amatum et eodem modo procedit etiam a Filio in Patrem Spiritus ergo Sanctus, procedens a corde Patris, ut sic dicatur, in ipsum Filium, qui est capud nostrum. Item, ab isto capite, scilicet Ihesu Christo, deriuatur in omnia eius spiritualia membra iuxta uniuscuiusque dispositionem actus enim omnium actiuorum sunt in paciente secundum eiusdem dispositionem, et fit iste descensus per neruos intrinsecos et occultos, idest per occultissi mas inspirationes. Ueniens autem ad organa et membra interioris nostri hominis, perficit in nobis operationem spiritualis auditus, diuinarum scilicet inspirationum et excitacionum, et spiritualis gustus, idest mentalis degustacionis diuine dulcedinis. Iuxta illud: {Gustate et uidete quoniam suauis est Dominus (Ps 33, 9)}. Et spiritualis olphatus, idest discrecionis, qua interior homo inter uirtutem et uitium discernit, sicut corporali olphatu discernunt animalia an apposita cibaria sint proficua uel nociua. Iuxta quod accipi potest quod de quibusdam dicit Apostolus, Ug: {Qui pro consuetudine exercitatos habent sensus ad discrecionem boni et mali (Hbr 5, 14)}. Complet etiam Spiritus iste in interiori homine actum spiritualis uisionis, irradians intellectiuum oculum mentis. Si ergo contingat hominem aliquod peccatum mortale committere, ita quod illius peccati macula intercipiatur media inter ipsum capud nostrum, scilicet Christum, et mentis nostre oculum, tunc spiritus uisibilis, idest uisionem efficiens, ueniens ab ipso capite nostro ad ipsum mentis oculum, obstante tenebra peccati media, non illuminabit eum, et oportebit interiorem hominem remanere excecatum, et huius excecacionis causa, ut iam patet, est ipsum mortale peccatum quod diuidit inter mentem et Deum. Sanctitas ergo uite et puritas conscientie, que excludit mortale peccatum et tollit de medio ipsum culpe obstaculum, quod diuidebat inter mentem et Deum, est causa faciendi illuminari intellectualem nostrum oculum. Hiis ergo 4 modis sufficiat ad presens esse declaratum uerum esse Saluatoris nostri dictum, quo scilicet ait ut, si quis eum sequitur per uite sanctitatem et conscientie puritatem, non ambulat in tenebris per interiorem excecacionem, sed ex tali sequela habebit mentalem illuminacionem. Multe autem sunt operationes quas efficit in anima hoc lumen uite, quod ostensum est supra eam acquirere ex diuina ymitacione. Ad quarum euidenciam prenotandum est quod lucis natura est caloris introductiua, quod docet ratio et experiencia. A_ corpore enim lucido, ut iam dictum est, emittuntur radii per modum linearum ymaginabilium a quolibet puncto sensibili; quantum ergo huiusmodi puncta, idest minima sensibilia, sunt in corpore lucido quasi innumerabilia et absque distancia sese contingencia, fit inde innumerabilium radiorum emissio in omnem partem prodeuncium. Et tanta est eorundem aggregacio et constipacio, tantaque eorum sibi occurrencium mutua interseccio, quod, ex multitudine seccionum et linealium radiorum facta frequentissime super eodem puncto, generatur quaedam ignicio et calefaccio in obiecto illo, ad quod est radiorum processio et super quod fit illa seccio. Unde sensibiliter uidemus quod in omni loco, in quo est lucis irradiacio, maior est calor in aere quam ubi est obumbracio protectiua et radiorum prohibitiua. Adhuc etiam quanto in aliquo loco maior fit radiorum colleccio et constriccio, tanto, ceteris paribus, est ibi maior caloris multiplicacio; unde et naturaliter homo, qui uult calefieri a radiis solis, cicius confugit ad locum per modum anguli conclusum quam ad locum undique patentem et liberum. Ex quibus omnibus multisque aliis hic omissis elicitur lucem esse caloris generatiuam. Sciendum ergo quod quedam efficit in quantum lux pura, et quedam in quantum est caloris generatiua. De utrisque autem effectibus dicantur iuxta tenuitatem nostram aliqua paucula. Et primo de hiis que efficit ex ipsa tantum lucis natura. Dicendum ergo, sine preiudicio melioris sententie, quod lux, ex sua natura et absque caliditate per eam introducta, est radiorum suorum communicatiua; eorundem partim confuse partim distincte productiua; super eo quod magis est ymum magis est dictorum multiplicatiua; eorum que post eam sunt posita est occultatiua; deuiorum directiua; occultorum reuelatiua; deformatorum decoratiua; contrariorum conciliatiua. Sciendum autem quod, propter hec et similia, quod proprietates operum diuinorum, scilicet rerum naturalium, preter quasdam patentissimas et magis sensui subiacentes ac per hoc ignobiliores, cognoscere non ualemus. Ratio cuius est quoniam per proprietates intelligitur hic accidencia et opera que omnia causantur ab integratiuis principiis, propinquissima scilicet rei materia et specifica eius differentia, que nullus hominum sufficienter cognoscere potest. Et ideo, sicut ignoramus specificam et principalem rei differenciam, ita et ignoramus specificam et principalem rei operationem, que consequitur eam. Et eodem modo, {sicut ignoramus materiam et formam, ex quorum unione, quasi ex coniunctione uirtutis masculine uirtutis cum feminina, generantur accidencia que secuntur appetit enim materia formam ut femina masculum et sic turpe pulcrum, ut dicit Philosophus in fine primi Physicorum} quia, inquam, ignoramus naturam horum principiorum, ideo etiam ignoramus prolem accidencium ex illorum unione genitorum, et sic, ignoratis predictis principiis, in cognitione subsequencium, scilicet accionum et accidencium, ex maxima parte deficimus. Ideo hiis paucis lucis proprietatibus, que ad presens se ingerunt, differentias aliquas scilicet habet tantum ex ipsa lucis natura, in earum prosecucione duo fiet in inferioribus. Plures enim alie proprietates lucis, que in hiis principalibus continuantur implicite, explicabuntur, ita quod, quamuis non sint nisi pauce in hac primaria positione, erunt plures in prosecucione. Secundo autem, si que habent dubitationem, saltem probabiles reddentur per alicuius rationis addicionem. Est ergo contrariorum conciliatiua. Ad cuius declaracionem sciendum quod, quemadmodum forme pratice siue actiue que sunt in mentibus artificum, quando debent aliquid agendum mouere, primo querunt instrumenta artis habilitate suo fini proporcionata, et deinde, illis applicatis ad materiam, imprimunt quantum ualent sibi similia ut patet de forma cultelli que est in mente artificis, quam quidem primo intellectus concipit, secundo manus ut habile instrumentum eius explicacioni deseruit, malleus cudit, et subiecta materia similem illi suscipit formam, per eundem modum intelligendum est quod apud primum motorem sunt omnium formarum generabilium et corruptibilium similitudines ydealiter concepte et introduci debent in esse naturali. Cum non fiat hoc secundum ordinem nature nisi per elementorum mixtionem et conciliacionem, ordinat primus motor elementa sibimet contrariancia ad talem amicicie conciliacionem per ea nature instrumenta, que huic mixtioni faciende ex ipsa nature condiccione sunt magis habilia. Quibuscumque ergo nature instrumentis utitur ad talia complenda, hoc ipso scimus ea contrariorum esse conciliatiua. Quemadmodum etiam hoc ipso, quod uidemus artem applicare malleum ad domandum, et non incudem aut limam uel clauum, scimus inter hec omnia ipsum solum habere artificialem habilitatem ad cuius accionem, et similiter ex hoc, quod uidemus lucidum oculum lucidorum percepcioni naturaliter institutum, et ipsum instrumentum auris esse ordinatum ad recipiendas passiones aeris propter aerem ipsum, per quem habet in ipso intrinseco auris timpano naturaliter complantatum, scimus unumquodque horum instituto sibi fini naturaliter esse aptum. Quoniam ergo predicte conciliacioni faciende ars summi artificis prouidit lucidissima celorum corpora, ex hoc ipso scimus propositum, scilicet quod lucis natura contrariorum est conciliatiua. Preterea per accidens tale oportet reduci in illud quod sit per se tale, non per aliud, et ita per accidens calidum in per se calidum tanquam in suam causam, ut patet cum ab igne calefit aqua et clipeus albatur a cerusa. Et inde etiam est quod oportet omnem bonitatem, que est in intellectualibus creaturis, reduci in eum qui est per se bonus, sicut in causam. Oportebit ergo illam aliqualem elongacionem a contrarietate que est in elementis mediante mixtione reduci, tamquam in suam causam, in aliquid quod sit per se ipsum ab omni contrarietate eleuatum, et hec sunt ipsa celorum corpora, que ad mixtionem mouent elementa. Patet ergo quod illa lucidissima corpora sunt contrariorum conciliatiua. Sicut autem lux hec conciliat et ad quandam amiciciam reducit illas maioris mundi principales partes, que ad inuicem contrarietatem habent, scilicet quatuor elementa, ita etiam lux diuina, postquam fuerit in mentem per aduentum gratie recepta, ad amiciciam et conciliacionem reducit minoris mundi, scilicet hominis, principales partes, carnem scilicet et spiritum, ad inuicem rebellionem ac pugnam habentes. Dico autem quod hec ad conciliacionem et amiciciam reducit, dum carnem et spiritum ad seruiendum utriusque creatori concorditer unit. Circa conciliacionem autem istam duo sunt consideranda, quibus similia uidemus in elementorum conciliacione quam facit lux corporea. Primum est quod numquam elementa per eam promouentur ad tantam amiciciam, quin semper remaneant immixte alique originalis contrarietatis reliquie. Et similiter intelligendum de luce diuine gratie que recipitur in anima, quod scilicet numquam reducit spiritum et carnem ad tantam conciliacionem, quin rebellionis primarie, que in primis parentibus incepit et descendit ad cunctos posteros lege nature genitos, semper remaneant alique reliquie, et loquor quantum ad legem communem. Secundum autem est quod quanto elementa immixta deducuntur ad maiorem conciliacionem, tanto illud compositum ordinatur ad recipiendam autem nobiliorem perfecionem, ut per ordinem in omnibus elementatis apparet. Et primo in non sencientibus, ut in metallis et lapidibus. Quia enim in auro nobilior quam in aliis metallis est complexio et magis a contrarietate elongata, et ideo etiam nobilior est perfecio eius ultima. Post hoc ergo quanto in unoquoque aliquorum fuerit mixtio equalior, tanto in eo erit substantialis perfecio nobilior. Et idem intelligendum est de diuersis generibus lapidum. Procedendo autem ulterius idem inueniemus. Nam quia plante adhuc habent magis conciliatiuam complexionem quam habeant lapides et metalla, ideo recipiunt nobiliorem substantialem perfecionem, formam scilicet uiuificantem. Animalia autem, quia sunt adhuc in alciori gradu conciliacionis, recipiunt alciorem gradum perfecionis, scilicet anime sensibilis. Quoniam autem adhuc in corpore humano est complexio, quantum ad nobilitatem conciliacionis, in gradu supremo, ideo et perfecio substantialis, ad quam ordinatum est, est inter perfeciones alias nobilissima, rationalis scilicet anima. Ad huius autem similitudinem intelligendum est quod lux diuina per aduentum gratie recepta in anima, que est carnis et spiritus conciliatiua, quanto carnem et spiritum reduxerit ad maiorem conciliacionem, concordius et amicabilius uniendo illa ad seruiendum suo creatori, tanto ex hoc totum compositum, carnem scilicet et spiritum, preparat nobiliori perfecioni, que unicuique pro suis meritis retribuetur in resurreccione communi, ita ut homo ille, cuius corpus et anima seruierunt suo creatori ex maioris caritatis concordia, in illa resurreccione nobiliori et excellenciori dotetur gloria tam in dotibus corporis, que erunt claritas et impassibilitas, subtilitas et agilitas, quam etiam in dotibus anime, que consistent in uisione, tencione et delectacione. Ad similitudinem autem alterius proprietatis lucis materialis, que scilicet est suorum radiorum communicatiua, intelligendum est quod lux egrediens a sole iusticie, postquam suscepta est in perspicuo mentis humane, est suorum spiritualium radiorum communicatiua. Micant enim ab intus foras eius radii ad spiritualem illuminacionem proximi. Nota tamen quod, sicut radios materialis solis, ad hoc quod possint alia illuminare, necesse est incorporari alicui rei materiali, uidelicet aeri, ita etiam oportet radios diuine lucis, que est in mente, ut possint splendorem proprium in alios diffundere, indui ante rei sensibili, cum in se ipsis pre sua spiritualitate non possint uideri. Micant ergo foras incorporati aliquando sensibili uerbo erudicionis, exemplo hedificatorie conuersacionis et obsequio fraterne subuencionis. Cuilibet enim predictorum operum incorporata est quodammodo relucencia intrinsecorum luminum. Et diligenter hic considera quod lux solis quando transit per aliquam fenestram uitream pulcris coloribus ornatam, simul cum radiis, qui per talem fenestram procedunt ad aliquem locum, deferuntur similitudines eorumdem colorum, ita ut appareat ille locus consimilibus coloribus exornatus. Et eodem modo lux irradiacionis spiritualis, que egreditur a sole iusticie, transiens per animam sanctam, que est in templo Domini quasi fenestra uitrea uariorum colorum pulcritudine picturata. Fenestra quidem est, quia per ipsam diuina lux ingrediens irradiat intra ecclesiam; uitrea uero est, propter perspicuitatis et claritatis mundiciam, sed est diuersorum colorum pulcritudine summi pictoris artificio decorata quantum a sponso suo diuersarum uirtutum uarietate est circumamicta. Hec, inquam, lux in tali anima recepta, dum radios suos foras emittit ad illuminacionem proximorum, secum defert foras relucentes ymagines intrinsecorum colorum. Transparet enim in affatu, gestu et actu ymago quedam illius uere uirtutis que uiget in affectu. Sicud enim dicit Dyonisius, in libro De diuinis nominibus, omnia creata suarum causarum congruas habent ymagines. Effectus ergo radiosi, qui a tali causa sunt emissi, secum ferunt congruas ymagines ornatus intrinseci et nituntur eiusdem ornatus colores imprimere omnibus ad quos possunt suis radiis attingere; sicut et lux materialis, per talem fenestram ingrediens et colores eiusdem secum deferens, ad quemcumque peruenerit locum quasi similibus coloribus depingit eum. Patet igitur ex hiis secunda operatio quam efficit postquam recepta est in anima, quia est suorum radiorum communicatiua. Ex hac autem secunda proprietate sequitur tertia, scilicet quod est deuiorum directiua. Predicti enim radii sic emissi ad proximi utilitatem quid sibi uolunt aliud nisi eius directionem? Et quia sic sunt quedam illius regula directiua illius, ideo in hoc consistit bonitas proximi, quod se cumrectificet illorum radiorum rectitudini. Ad cuius pleniorem intellectum nota generaliter quod bonitas omnium rerum habencium regulam consistit in conformitate sui ad regule sue rectitudinem, et malicia in opposito, uidelicet in obliquacione eius ab illa rectitudine. In hoc enim consistit bonitas religiosi, quod cumrectificet se sue regule rectitudini, et malicia in deuiando ab ea. In hoc etiam consistit bonitas gramatici et medici: hic tam in loquendo quam in scribendo et ille in potando se cumrectificent rectitudini suarum regularum. Et tunc utriusque opus habebit debitam sibi perfectionem: alterius opus congruitatem, alterius autem sanitatem uel saltem irreprehensibilitatem. Quod si ab ipsis deuiant in agendo, tunc loquitur non recte gramaticus, et potat non recte medicus, et sic de singulis. Patet igitur quod hec lux per suorum radiorum emissionem sic est deuiancium directiua, quod in hoc consistit bonitas et perfecio ipsorum, uidelicet quod cumrectificent se rectitudini suorum radiorum. Est ergo deuiorum directiua et per consequens perfectiua. Hoc autem idem adhuc ostenditur pulcriori uia. Sciendum igitur quod, in omnibus que ordinantur secundum sub et supra, id quod est superius dirigit inferiora in opus suum et opere facto ab eis utitur utitur postmodum ad finem sibi proprium. Uerbi gratia, herbularius, apothecarius et medicus ordinantur ad inuicem secundum superius et inferius. Deseruit enim erbularius colligendo ei herbas, tanquam superiori et nobiliori; et apothecarius siruppos et electuaria preparando deseruit medico. Medicus autem, sicut sicut superior, dirigit apotecarium in opus suum, ostendendo ei qualiter et quomodo et ex quibus et in qua proporcione se habentibus debeat confectionem aliquam facere. Et apothecarius similiter instruit herbularium quas herbas debeat ei colligere. Sic ergo superior dirigit inferiorem in opus suum. Secundo, opere facto ab eo utitur ad finem a se intentum. Nam apothecarius herbis ab herbulario collectis utitur ad finem quem intendit, scilicet ad confecionem; confecione autem ab apothecario facta utitur medicus ad finem ad finem suum, idest ad curandum corpus humanum. Simile est de nauclero, qui stat in cacumine mali nauis, et de inferioribus nauigatoribus. Ista enim ordinantur predicto modo, scilicet secundum inferius et superius, non tantum quo ad secum, sed etiam quo ad officium. Ille enim, qui superior est, respicit rectum portum et uiam que educit ad ipsum, et ex hoc dirigit inferiores in opere suo, idest in remigando, per quam scilicet uiam uel ad quam partem debeant nauem deducere. Secundo uero, opere illorum utitur ad finem suum, quia illorum remigacione utendo pertingit ad portum finaliter intentum. Ad cuius autem similitudinem intelligendum est spiritualiter quod sub luce diuina in mente recepta ordinantur inferiores humane potencie et uirtutes in eis existentes, sicut sub inspectore qui residet in malo nauis ordinantur inferiores remiges. Oculus autem intencionis, illuminatus et clarissimus factus per recepcionem huius luminis, aspicit salubrem portum, ut scilicet omni operi cuiuslibet uirtutis prestituat finem rectum. Dico ergo quod primo dirigit unamquamque inferiorum uirtutum ut recte exeat in actum suum, et postmodum opere ab unaquaque illarum facto utitur in pertingendo ad finem intentum et preconceptum, scilicet ad regnum celorum. Nisi autem predicta lux, que sic finem rectum aspicit, et ad illum finem uirtutes inferiores in suis operibus dirigeret, posset esse quod aliqua illarum a rectitudine uie exorbitaret, non recta intencione agendo. Et sic patet qualiter lux diuina, per gratiam in mente recepta, sit deuiorum directiua. Quarto est etiam occultorum reuelatiua. Ad cuius etiam quidem reuelacionis modum et ordinem capiendum, primo considerandum est que et qualia et quo ordine lux materialis reuelat alia. Sciendum ergo quod omne corpus lucidum emittit a se radios et lumen duppliciter: principaliter scilicet et secundario. Principale uero lumen et principales radii dicuntur illi qui immediate originantur ab ipso corpore lucido. Secundarium uero lumen illud dicitur quod non immediate emittitur ab eo, sed generatur secundario ab ipsis principalibus radiis. Uerbi gratia: si radii solis ingrediuntur per aliquod foramen in domum et cadunt super pauimentum uel aliquem alium locum, ibi, idest in illo tantillo spacio in quo feriunt, est tantummodo principale lumen solis recte per principales radios ab ipso sole originatos ad locum illum ueniens. Et dicitur illud lumen a uulgo spera solis. Per consequens tamen illuminatur tota domus, et lumen illud expansum consequenter per alias circumstantis aeris partes dicitur lumen accidentaliter siue secundario a sole ueniens. Hoc autem habito, sciendum quod, quandiu aliquis fuerit in lumine illo accidentali tantum, inpossibile est ei uidere corpus illud lucidum quod utriusque huius luminis est fontale principium, sed oportet quod de lumine accidentali ueniat ad locum in quo cadunt principales radii et ibi, constituto oculo contra uiam per quam a corpore lucido orthogonaliter descendunt radii, per illos radios deferentes recte ad oculum speciem corporis lucidi poterit ipsum intueri. Ex quo patet qualiter lux materialis manifestatiua sit sui fontalis principii, quia scilicet oportet existentem in lumine accidentali per illud lumen secundarium deduci ad principale radium, et per eum intueri ipsum corpus lucidum. De ordine autem quo reuelat alia, sciendum est quod quanto aliquid est luci similius, tanto ab ea manifestatur per prius, et quanto aliquid fuerit magis opacum et a lucis participacione remocius, tanto ab ea manifestatur posterius. Ratio cuius est quia quanto aliquid est luci similius et eius nature propinquius, tanto ab ea superueniente fit lucidius; et quanto aliquid est lucidius, tanto est uisibilius; et quanto aliquid uisibilius, tanto quantum in se est fit uisui manifestius. Ergo, a primo, quanto aliquid erit luci similius, tanto ab ea manifestabitur cicius. Unde, si in aliquo pariete diuersi ponantur colores quorum unus sit albissimus, alius uero minus albus, tercius uero subalbus et sic ordinate, quilibet consequencium quo posterior sit in ordine, eo minus participet de albedinis claritate. Sed contingat lucem superuenire: primo quantum in se est manifestat albissimum, et demum unumquemque aliorum manifestat eatenus prius uel posterius, quatenus ab ipso primo recedit plus uel minus. Iam ergo ex predictis potest intelligi qualiter et quo ordine sit reuelatiua et sui originalis principii et etiam cuiuslibet alterius rei. Ad huius similitudinem intelligendum est in diuinis esse unum omnis luminis tam creati quam increati principium; hoc autem dicimus Patrem eternum. Ab hoc autem per uiam generationis procedit immediate unus principalis radius, qui dicitur ab Apostolo ad Hebreos, 1: {Figura substantie et splendor glorie eius (Hbr 1, 3)}, Dominus scilicet Iesus Christus. Hoc autem luminis fontale principium per ipsum principalem radium, scilicet Iesum Christum, producit in genere tria secundaria lumina iuxta suum modum contemplatiuam mentem illuminancia, uidelicet librum creature, scripture ac inspiracionis interne. Si quis ergo conuersatur in hiis luminibus secundariis, uidelicet in creaturarum consideracione, scripturarum leccione et in mentali contemplacione, et appetit mens eius uidere horum omnium luminum fontem ipsum, scilicet Deum Patrem, oportet eum horum secundariorum luminum egredi limitem, et ad hoc esse totum conatum suum, ut per hec secundaria lumina, uidelicet per creaturas, scripturas et contemplaciones internas, manuducatur ad intuendum hunc principalem radium, scilicet Iesum Christum, quo intuito uidebit et Patrem suum. Ipse enim dicit, Io, Philippo idem querenti: {Qui uidet me uidet et Patrem (Io 14, 9)} meum. Habemus ergo qualiter lux diuina, ad similitudinem lucis corporalis, sui originalis principii sit reuelatiua, quia uidelicet, ut sit ad unum dicere, oportet per lumen secundarium accedere ad principalem radium, et per ipsum intueri Patrem eternum, qui omnium horum erat principium. Aliorum uero eo ordine est manifestatiua, qui dictus est de luce corporea. Tanto enim unamquamque naturam quantum in se est manifestat prius uel posterius, quanto per nature nobilitatem distat ab ea magis uel minus. Uerbi gratia: manifestando creaturas uniuersi quantum in se est, primo manifestat creaturam per nobilitatem sibi propinquissimam, ultimo uero illam que per ignobilitatem est ab ea remotissimam, uidelicet materiam prima primam. Mediorum autem unumquodque eatenus prius uel posterius, quatenus illi prime fuerit propinquius uel remocius. Et hoc quidem, nihil temere asserendo sed pocius conferendo, monstramus triplici uia. Primo sic. Constat quod quanto aliquid est illi increate luci propinquius, tanto ipsum est apud naturam prius. Eadem autem sunt nature priora et ipsi intellectui quantum in se est nociora. Ergo, a primo, quecumque sunt illi luci propinquiora, illa sunt intellectui quantum in se est cognoscibiliora. Cum ergo acta actiuorum sint in paciente iuxta suam dispositionem et quicquid est in aliquo sit in eo secundum condiccionem recipientis, fuit intellectui hec manifestacio a luce prima secundum quod exiget ipsius intellectus natura. Sed hec est intellectus condiccio, ut iam ostensum est, quod scilicet illa sunt ei ad intelligendum quantum in se est habiliora, que ipsi prime luci sunt propinquiora. Igitur lux illa tanto aliquid reuelabit ei prius uel posterius, quanto sibi fuerit propinquius uel ab ea remocius. Secunda uia est hec. Certum est quod quanto aliquid plus habet de entitate, tanto plus habet de ueritate, cum ens et uerum conuertantur et, sicut dicit Philosophus in secundo Methaphysice, sicut aliquid se habet ad esse, ita se habet ad uerum. Cum etiam dicat Augustinus quod uerum est id quod est, et Auicenna, in sua Methaphysica, quod ueritas uniuscuiusque rei est proprietas esse sui quod stabilitum ei, quod idem etiam dicit Philosophus in libro Secretorum ad Magnum Alexandrum discipulum suum. Quanto ergo aliquid plus habet de entitate, tanto plus habet de ueritate. Quanto autem aliquid plus habet de ueritate, tanto plus habet quantum in se est de cognoscibilitate. Et quanto aliquid est intellectui hoc modo cognoscibilius, tanto est ei ad cognoscendum facilius; ergo, a primo, illa que plus habent de entitate cognoscibilia sunt ab intellectu sub maiori facilitate. Illa autem que plus habent de entitate sunt ea que plus participant de actualitate et remotiora sunt a potentialitate. Quecumque autem actualitatem participant plenius, certum est quod sunt propinquiora illi prime luci, que est actus primus et purus. Ergo, a primo, patet quod illa essent intellectui quantum in se est ad uidendum habiliora, que prime luci erunt similiora. Cum ergo, ut habitum est, reuelacio futura sit secundum exigenciam intellectus, tanto aliquid ab illa luce manifestabitur ei prius uel posterius, quanto eidem fuerit propinquius uel remotius; et sic habetur id quod prius. Tercia uia est hec. Planum est quod in genere cuiuslibet nature oportet ponere unum supremum et unum infimum et multa media, et, quia hoc est nobilissimum principium ad sciendum, ideo eius ueritas aliqualiter aperietur, ut quo intellectus eam uiderit limpidius, eo in ipsa delectetur sapidius. Sciendum ergo quod, sicut dicit Commentator super librum De angelica ierarchia, libro primo, capitulo 2, si omnia essent equalia, summe pulcra non essent simul omnia, et ideo nullius rei natura participatur a suis suppositis equalitate omnimoda, nec est possibile, ut dicit Damascenus in sua Logicas, inuenire in aliqua natura duo particularia omnino similia. Cuius ratio ualde elegans et profunda in libro De ortu scientiarum redditur, sed hic obmittitur breuitatis gratia. Quoniam etiam oportet omnia esse ordinata et in se et ad alia, ut dicit Philosophus in undecimo Prime Phylosophies3, et ordo, ut Augustinus dicit in libro De ciuitate Dei, est parium dispariumque sua quibusque sua tribuens loca disposicio, ideo, exigente ordinis natura, oportet cuiuslibet rei naturam participari a suis indiuiduis in graduum imparilitate et differencia. Et quia neque in asscendendo neque in descendendo per hos gradus contingit naturam in infinitum procedere, quia, ut dicit Philosophus in secundo De anima, capitulo de uegetatiua potentias, omnium constancium terminus est natura et ratio diminucionis et augmenti, ideo procedendo in sursum oportet ponere unum limitem supremum. Et hoc est illud in quo inuenitur primo illius nature consummata ratio, ut in genere liquidorum aqua, et in genere aridorum elementaris terra et pura, in qua est summa ariditatis natura. Oportet etiam in descendendo ponere unum extremum infimum, et hoc est illud in quo, per oppositum, predicte nature participacio inuenitur debilissima; et sic habetur ratio ponendi in omni natura duo extrema. Sed, quia oportet omnia uniuersi extrema colligari per media, sicut intelligitur ex catena aurea quam descripserunt phylosophi, ideo oportet inter predicta duo extrema ponere diuersa media. Si quis autem querat quare ad colligacionem horum extremorum non sufficiat tantum unum medium, dici forsan potest quod diuersitas mediorum causatur ex diuersa participacione extremorum; quia ergo non est tantum unus modus participandi naturam extremorum, ideo non est tantum unum medium. Diuersitas ergo participandi naturas extremorum causat inter predicta extrema multitudinem mediorum. Et sic patet aliqualiter ratio declarans necessitatem quarumlibet parcium positarum in dicto superius principio. Cum ergo, ut predictum fuerat, oportet in genere cuiuslibet nature ponere unum supremum et cetera, ideo sciendum quod, sicut in genere uisibilium oportet ponere unum supremum et hoc est lux ipsa in qua primo ratio uisibilitatis inuenitur perfecta, que etiam sola uidetur per se ipsam et omnia alia uidentur per eam, eo tamen prius uel posterius, quo assimilantur ei magis uel minus, ut patet ex dictis superius, ita etiam in genere intelligibilium oportet ponere unum intelligibile summum in quo quidem primo inueniatur perfecta intelligibilitatis ratio, et per quod omnia alia intelliguntur et ipsum tamen eatenus prius uel posterius, quatenus illi appropinquant plus uel minus. Hoc autem intelligibile summum et primum est ipse Deus. Ratio cuius est ista, quia uidelicet, si aliqua fiunt intelligibilia per expoliacionem sui a sua materia, in illo tantum inuenietur ratio intelligibilitatis perfecta, quod per seipsum summe et perfectissime est separatum ab omni materia, et quia nil tale dare contingit preter Deum, ideo secundum hoc ipse est intelligibile summum et primum. Et sicut lux sensibilis est uisibilis per seipsam et facit uideri alia, ita etiam ipse, quantum in se est, intelligibilis est ex sua ipsius natura et consequenter facit intelligi omnia alia, hoc tamen saluo ordine, quod scilicet tanto aliqua prius, quanto approximant ei amplius, quia quanto aliqua plus approximant ei quod est supremum in aliquo genere, tanto plus participant de eius condiccione. Patet igitur hiis tribus uiis quo ordine et quo modo, ad similitudinem lucis corporalis, ipsa lux diuina sui et aliorum sit, quantum in se est, reuelatiua. Uidetur enim, secundum predicta, quod primo reuelet seipsam, demum ordinate singula, secundum quod sunt magis scibilia. Sunt autem, ut dictum est, magis scibilia secundum quod sunt apud naturam priora, et sunt apud naturam priora secundum quod sunt magis de actualitate participancia, et quanto hoc plus habent, tunc sunt prime luci et primo actui propinquiora. Cum ergo omnia sint aut intelligencia, aut sentiencia, aut uiuentia, aut simppliciter encia, primo forte post primam lucem cognoscemus substantias intellectiuas, et inter eas tanto aliquas prius uel posterius, quanto naturam actualitatis participant plus uel minus. Deinde sensitiuas sub eodem ordine. Deinde uiuentia sub eadem ratione. Postremo autem simpliciter encia. Nunc enim, quamdiu sumus in uia, cognicio nostra incipit quasi e contrario, scilicet ab hiis que sunt sensitiuis nociora et priora, et terminatur ad ea que apud naturam et intellectum sunt priora et nociora. Tunc autem, dominante in intellectu, erit forsitan econtra, ut scilicet incipiat cognicio nostra ab hiis que apud naturam et intellectum sunt priora, et ad ea terminetur que eisdem sunt posteriora, ut sic caractericetur in pupilla intellectualis oculi, sub debito cognoscendi ordine, forma tocius uniuersi a caractere exemplaris productiui. Ratio cuius esse potest quia omnia obiecta in cognoscitiuis potentiis sibi proportionatis relinquunt similitudines suas, sicut ponit exemplum Philosophus, in secundo De animas, de anulo aureo et cera, qui, inpressus ei, licet nihil ibi relinquat de sua substantia, relinquit tamen ibi similitudinem suam. Ergo caracter eternus, in quo relucet ydealiter totum uniuersum, intellectiue potencie quasi sibi principaliter proporcionate imprimet illius uniuersi consimile uestigium. Et nota quod quando sigillum applicatur cere, illud in ea imprimitur prius quod in eo apparet euidencius; quanto enim aliquid est in eo prominencius, tanto suam similitudinem cere imprimit cicius et profundius. Et similiter quando aliquod obiectum alicui potencie ad cognoscendum obicitur, illud a cognoscitiua potentia perpenditur prius quod in obiecto existit euidentius: quare non similiter ydeale uniuersum, quod intellectui humano erit obiectum, tanto in ipso intellectu imprimet aliquod prius uel posterius, quanto in ipso obiecto intellectus erit euidencius et cognoscibilius? In uno uidetur quod sic erit. Et hic est iste ordo qui iam tociens est dictus, quo scilicet lux illa diuina sui et aliorum erit in patria manifestatiua. De hiis autem quorum reuelatiua est in uia, facile est cuilibet cogitare multa: detegit enim uiatori fallacitatem sophismatum dyabolicorum; ostendit occultas differencias uirtutum et uiciorum; premonstrat euasiones iminencium periculorum; aperit sensum ad ueram intelligenciam scripturarum. Sic etiam lux materialis omnibus hiis aliqua similia facit. Nam ipsa detegit decipulas materialium laqueorum; discernere facit inter uias nitidas et uias immundiciarum; precaueri facit a longe pericula imminencium grauaminum, et confortat illud debile lumen quod est uisui complantatum, ut eius auxilio intueri possit limpide condicciones rerum uisarum et auditarum, sicut et lux diuina confortat debile lumen quod mentali oculo est ingenitum ueram ad intelligentiam scripturarum. Est etiam lux corporea, quinto loco, deformium rerum decoratiua. Fit autem huius decoris augmentum in substantia lucis receptiua ad presens V modis, uidelicet: per frequentem subiecti tersionem; huius exemplum patet in quolibet metallo polito et terso, ut est uidere in ense imbrunito. Per uehementem subiecti inflammacionem, ut probatur experimento artis uitrarie, qua per fortissimam ignicionem de aliquibus cineribus uitri lucida substantia educitur. Per obnubilatiui prohibicionem, quod patet in aere, qui eo amplius lumine solis decoratur, quo magis a nubium opacitate depuratur. Per subiecti uersus celum sublimacionem: quanto enim lucis subiectum magis exaltatur uersus celum, tanto plus, ceteris paribus, lucis natura decorat ipsum; habundancius enim decoratur a luce ipsum empyreum quam cristallinum, et cristallinum quam stellatum. Per maiorem in eo lucis aggregacionem, ut patet in sole respectu aliarum stellarum, et in aliis stellis respectu aliarum parcium orbis. Ad huius etiam similitudinem lux diuina, postquam in animam sanctam est recepta, faciei eius est decoratiua et augmentatur spiritualis eius decor, ad similitudinem predictorum modorum, 5 modis spiritualiter intellectis, scilicet: per uehementem anime tersionem; quanto enim ab ipsa macule peccatorum studiosius absterguntur, tanto a luce illa pulcrius decoratur. Per uehementem diuini ardoris inflammacionem: quanto enim forcius illo amore ignitur, tanto amplius ab ipsa luce uenustatur. Per obnubilatiui prohibicionem, quia quanto ab illis uaporibus obnubilatiuis, qui, excitata tempestate a brutalibus potenciis, eleuantur de mari impii cordis, magis prohibetur perspicacitas intellectiue partis, tanto clarius irradiatur splendoribus intellectualis solis. Per ipsius anime uersus celum sublimacionem, eo quod quanto per celeste desiderium plus celestibus approximat et attencius seipsam eleuat, tanto diuina lux eam magis pulcrificat. Per maiorem in ea lucis huius aggregacionem, quia quanto frequencius ad recepcionem diuini radii exercet seipsum intellectualis oculus, tanto ab illa luce copiosius recepta pulcrificatur amplius. Ulterius ipsa lux corporea est radiorum suorum partim confuse, partim distincte productiua. Ad cuius euidentiam notandum quod omne luminare emittit radios suos duobus modis distincte et duobus aliis confuse. Distincte quidem emittit eos et quantum ad ipsius luminaris imitacionem et quantum ad fontalis principii originacionem. Confuse autem emittit eos et quantum ad humani sensus comprehensionem et quantum ad spacii communem illustracionem. Dico ergo quod emittit eos, primo, distincte quantum ad ipsius luminaris imitacionem; sicut enim docet Dyonisius in libro De diuinis nominibus, capitulo II, si accendantur multa luminaria in domo una, quamuis omnium luminarium radii in spacio quod illuminatur ab eis sint omnes aliquo modo permixti, tamen ita aliquo modo manent distincti quod, quolibet illorum luminarium de domo extracto, suos tantum radios post se trahit et illos tantum extra domum secum asportat quos in domo generabat. Habent ergo radii a diuersis luminaribus in eodem spacio geniti ad inuicem distinctionem quantum ad primum, scilicet quantum ad sui luminaris ymitacionem. Generantur et distincte quantum ad suorum principiorum originaciones, quoniam, sicut supra dictum est, a quolibet puncto sensibili cuiuslibet corporis lucidi egreditur radius deferens speciem lucis, et egreditur per modum linee cuiusdam ymaginabilis. Sicut ergo differt luminare a luminari et iterum et in quolibet luminari pars minima, que est radii generatiua, ab aliqua consimili particula, sic differunt radii unius luminaris a radiis alterius, et iterum in quolibet luminari differt principium unius radii a principio alterius. Distinguntur ergo quantum ad secundum, scilicet quantum ad suorum principiorum origines. Indistincte autem producuntur radii a quolibet luminari quantum ad alia duo, uidelicet quantum ad humani sensus comprehensionem et quantum ad communem spacii illuminacionem. Quantum ergo ad primum, sunt indistincti quia si multa luminaria sunt in domo, licet quodlibet emittat proprios radios, non tamen est possibile discernere alicui qui radii a quo proprie generentur luminari. Et sic emittuntur in medium indistinguibiliter et indiscernibiliter quo ad sensum hominum. Emittuntur etiam indistincte quantum quoniam ad secundum, uidelicet quantum ad communem tocius spacii illustracionem. Nullum enim illorum luminarium appropriat radios suos ad illuminandam tantum illam particulam spacii que est propinqua sibi, nec etiam alicui alteri, sed in totum diffundit lumen suum, quod dico supposito quod sic proporcionetur spacium cuilibet istorum luminarium, ut a quolibet per se possit illuminari totum. Patet ergo quod indistincte et inappropriate emittuntur radii ad communem illuminacionem totius spacii et sic indistincte generantur quo ad secundum. Similiter intelligendum est quod radii spirituales procedentes a sole iusticie et recepti per gratiam in mente, quando micant ab anima foras ad proximum, sicut faciunt corporaliter radii luminis quod est in uitro uel in alabastro inclusum, tunc, inquam, emittuntur duobus modis distincte et duobus indistincte, siue radii illi sint ipsa radiosa opera instructarum locucionum, siue sint hedificatiuarum operationum. Distincte enim oportet produci huiusmodi opera, primo quantum ad fontalis principii originacionem, et postea sunt distincta quantum ad sui luminaris, idest ipsius facientis, ymitacionem. Quantum enim ad principia suarum originum oportet ea esse distincta, quia oportet quemlibet uolentem huiusmodi radiosos effectus producere in domo ecclesie intra se ipsa propria principia huiusmodi operum habere. Generalis enim regula est quod, ubi propria eliciuntur opera, necesse propria illorum operum haberi principia; licet enim uegetabilia generentur, nutriantur et augmententur communiter cum animalibus, non tamen possunt uidere uel audire, odorare et gustare, eo quod non habent id quod est proprium principium huiusmodi operum elicitiuum, scilicet animam sensitiuam. Ulterius, quia homo debebat habere opera rationabilia, nec ad hec elicienda sufficiebat uegetabilis uel sensibilis ideo oportet homini superaddi illud quod est proprium principium huiusmodi operum, scilicet animam intellectiuam. Si quis ergo uult elicere huiusmodi radiosa et illuminatiua opera, necesse est prehabere propria et distincta huiusmodi operum principia, que sunt proprie et distincte uirtutes quas habet intra se cum propria sibi gratia; et sic oportet esse distincta opera huius irradiacionis quantum ad distincta principia sue originis. Secundo sunt distincta huiusmodi opera quantum ad imitacionem ipsius luminaris, idest quantum ad sequelam ipsius facientis. Licet qui facit talia emittat huiusmodi radiosos effectus cum aliis lumianima, naribus, idest cum aliis benefacientibus communiter in militante ecclesia, tamen, cum de hac subtrahitur et ad triumphantem portatur propter spei auxilium quod contrahit ab illis, dicuntur hec radiosa eius opera sequi ipsum. Apocalypsis: {Beati mortui qui in Domino moriuntur, amodo iam dicit Spiritus ut requiescant a laboribus suis, opera enim illorum secuntur illos (Apc 14, 13)}. Radii ergo bonorum operum, qui emittuntur a luce diuina postquam fuerit in mente recepta, ad similitudinem lucis corporalis distinguntur duobus modis, uidelicet quantum ad fontalis principii originacionem et quantum ad sui luminaris imitacionem. Debent et produci predicta opera duobus modis indistincte, scilicet quantum ad humanam sensus comprehensionem et quantum ad communem tocius ecclesiastice domus illuminacionem. Indistincte ergo debent produci quantum ad humani sensus comprehensionem, quoniam, quantumcumque producat quis fulgida in ecclesia Dei opera quantum in se est, sic debet ea producere ut non uelit inde in conspectum hominum singulariter apparere; debet autem sic circumferre illa sicut differtur lumen in laterna quod pro debito modo reuelatur, ita quod et ipsi deferenti et etiam aliis iter demonstrat rectum, et tamen uenti non timet periculum. Secundo etiam producuntur indistincte quantum ad totius ecclesiastice domus illuminationem. Non enim solum facienti prosunt, sed etiam omnibus membris uiuis que secum in eodem corpore ecclesiastico sunt, sicut et os non tantum sibi comedit, sed etiam omni membro quod secum in eodem corpore uiuit, quod, si est in eo membrum aliquod uita penitus destitutum, propter suam ineptitudinem non communicatur ei sumptum a corpore nutrimentum. Probabile autem uidetur quod fiat a Spiritu Sancto huiusmodi distribucio in membris corporis ecclesiastici ad similitudinem eius que fit in membris corporis phisici, cum unum ualde proporcionetur alteri, ut ostendit Apostolus. In distribucione autem nutrimenti que fit in corpore naturali duo attendit iustissima nature industria, scilicet quantitatem et qualitatem. Quantitatem autem, quia in maiori quantitate dat brachio quam manui, et manui quam digito. Simile est de qualitate; nam, purior est illa nutrimenti particula que transmittitur ad nutrimentum et augmentum oculorum, quam que mittitur ad nutrimentum et augmentum ossium. Huius autem qualitatis condiccio existit ad presens in tribus, scilicet in puritate, ut tactum est, in uirtuositate et complexione, ut puta in caliditate, frigiditate, siccitate, humiditate, igneitate, aquositate. Ut enim iam tactum est, oculis tribuit substanciam puriorem, ossibus terrestriorem, membris magis laborantibus ac maiori fortitudine indigentibus transmittit partem uirtuosiorem, in qua scilicet plus est de uirtuositate, de spiritibus et de calore. Ad huius similitudinem intelligendum est quod Spiritus Sanctus, distribuendo bona que sunt corpori ecclesie comunia, unicuique membro distribuit et quantum ad quantitatem et quantum ad qualitatem secundum quod condiccio eius exigit. Menbris igitur plus laborantibus ac maiori fortitudine indigentibus, ut uidetur, plus, dum aliud non obsistat, distribuit de dono fortitudinis. Aliis menbris que sunt quasi oculi, ut predicatoribus et doctoribus, plus de dono sapientie et intellectus; et sic de aliis per simile poterit quis de facili circa hanc materiam plura inuenire. Ulterius ipsa lux quanto aliquid est magis ymum radios suos super illud multiplicat. Ad cuius euidenciam est notandum quod mundus, secundum quod componitur ex speris elementorum et celorum seipsas includencium, est quasi quidam magnus circulus inter quem multi alii sunt ordinati, ita quod quanto aliquis propinquior est circulo circumferenciali, tanto ab eo plures sunt inclusi. Si quis autem ex exterioribus circulis protrahat lineas usque ad centrum, quanto aliquis circulus erit inferior, tanto et centro uicinior, tanto concursus predictarum linearum erit super ipsum aggregacior, sicut patet in hac figura. Ad huius autem similitudinem intelligendum est quod, postquam mundus consideratur ut circulus magnus ex circulis elementorum et celorum seipsos inuoluentium compositus, linee radiorum prodeuncium a stellis et planetis et transeuncium per perspicuum celorum et elementorum protrahuntur usque ad centrum terre, et, ad similitudinem predicti circuli, quanto spera alicuius celi uel elementi terre est propinquior, tanto concursus radiorum super eius corpus erit aggregacior. Ratio cuius est quia quanto magis a circumferencia uersus centrum proceditur, tanto magis spatium angustatur, de radiis nullus minuitur et ideo necesse est ut, diminuta spatii quantitate et non diminuta radiorum numerositate, quanto spera fuerit magis propinqua centro, tanto fiat super eam radiorum maior conglobacio. Et ideo maior est aggregacio radiorum celestium in spera ignis quam in spera lune, et maior in aere quam in igne, et maior in aqua quam in aere, super terram uero est maxima, sicut ipsa est infima. Inde scitur causa trium magnorum effectuum nature. Primus autem est quare in terra plura generantur opera nature quam in aliquo alio elemento, scilicet lapides et metalla, arbores, animalia et huiusmodi. Secundus est quare super terram non possunt generari duo particularia sibi inuicem penitus similia in quantumcumque propinquo generentur loco. Tercius est similiter quare non possunt generari super eam duo particularia penitus similia in tempore quantumcumque propinquo. Quoniam enim corpora superiora agunt in inferiora per lucem et motum, et ipsi radii sunt uirtutis corporum superiorum delatiui, et omnis uirtus tanto ad plura agendum est apta, quanto est magis unita, ideo predicta uirtus, quia est, ut ex dictis patet, magis super terram aggregata quam super alia elementa, ideo ibi potest producere plura et magis diuersa. Ad euidenciam uero secundi effectus sciendum quod sicut malleus instrumentaliter deseruit fabro et dolabrum carpentario quasi superiori mouenti, sic forme materiales elementorum et elementatorum deseruiunt instrumentaliter superiori mouenti, uirtuti scilicet corporum superiorum, que defertur ad eas per radii uehiculum. Horum autem radiorum, ut dictum est, permaxima aggregacio est in superficie terre, que etiam penetrat usque ad centrum terre sicut, si locus exigeret, probaretur. Quoniam autem stelle sunt diuersarum uirtutum sicut et diuersarum specierum, ideo sicut est ibi aggregacio maxima diuersorum radiorum, tum, ac per hoc diuersimode mouencium formas propinquorum agencium et uirtutes formatiuas seminum et caloris et spirituum, que omnia, ut dictum est, deseruiunt illis quasi instrumenta. Unde, sicut dissimilibus formis existentibus in mente fabrorum mouencium manum ad differenter ducendum malleum dissimiles figure figure inprimuntur in ferrum, sic necesse est in omnia elementata inprimi diuersas et dissimiles in aliquo complexiones organorum, figuraciones tam facierum quam aliorum menbrorum, et hoc propter diuersissimas uirtutes motiuas radiorum differenter mouentes ad agendum et formandum formas et uirtutes formatiuas agencium propinquorum sibi quasi instrumentaliter deseruencium. Quoniam autem non possunt aliqua duo loca in tantum esse propinqua quin sit in eis harum differencium uirtutum mixtura, ideo non possunt generari duo particularia in aliquibus locis uel regionibus ita propinquis quin, ex dicta causa, dissimilitudo non proueniat in eis. Iterum sicut continue mouentur corpora celestia, ut stelle et planete, sic uirtutes predicte, que per radios ad terram deferuntur, continue super terram mouentur. Et ideo sicut successio fit in motu superiorum et in tempore, sic etiam semper super terram predicte differentes uirtutes sunt sibi uarie succedentes, dum continue et in quolibet tempore diuersis radiis qui precedunt diuersi subsequntur; et ideo non possunt aliqua duo particularia generari in aliquibus duobus temporibus ita propinquis quin differentes uirtutes fabricent super eis, et sic accidat dissimilitudo ex dictis causis. Patent ergo ex dictis quatuor in summa: primo, quod quanto aliquod corpus in ordine uniuersi est magis ymum, tanto ipsa lux celestis super illud est magis radiorum suorum multiplicatiua et per consequens uirtutum. Secundo, in terra plurium et magis diuersorum generum producuntur opera, quam producantur in aliquo alio elemento. Tercio, quare numquam in duobus locis, quantumcumque sibi inuicem super terram propinquis, possunt generari duo indiuidua omnino similia nec in toto nec in parte; et sic quare est tanta in hominibus facierum diuersitas, et non tantum est in faciebus, sed etiam in aliis membris, unde sicut diuersorum differunt diuersimode facies, ita manus et pedes, licet non sic auertatur a sensibus hominis. Quarto, quare similiter sicut numquam possunt in terra nec alibi generari duo particularia penitus similia in duobus locis quantumcumque propinquis, ita etiam non possunt in eodem loco in temporibus quantumcumque propinquis. Ad huius ergo corporee lucis similitudinem intelligendum est quod quanto aliqua anima in ordine spiritualis uniuersi per profundiorem humilitatem est magis yma, tanto, ceteris paribus, ipsa lux eterna super animam illam suorum radiorum et uirtutum est magis multiplicatiua. Ex hac autem tam multiplici irradiacione in ea recepta sequntur plura. Nam ex uehemenciori huiusmodi spiritualium radiorum aggregacione sequitur in ea intensior accensio spiritualis caloris siue diuini amoris; ex maiori irradiacione sequitur maior illuminacio intellectiue partis; ex maiori etiam diuinarum influenciarum aggregacione super eam facta sequitur maior uirtutum recepcio in ipsa, ut in pariendis pluribus effectibus magis inueniatur fecunda, sicut est quantum ad hoc de terra inter alia elementa. Ex diuersa etiam harum formatiuarum uirtutum participacione sequitur diuersimoda formacio menbrorum hominis interioris. Et ideo, sicut nullus penitus assimilatur alii in esse naturali, sic etiam nec in spirituali, et ideo puto Scripturam dicere de quolibet sancto: {Non est inuentus similis illi (Sir 44, 20)}. Ulterius ipsa lux corporea aliquando eorum que post eam sunt posita est occultatiua. Ad cuius euidentiam notandum quod interposicio alicuius rei inter oculum et ad aliquid uidendum non prohibet illius rei uidende uisionem, nisi quia non permittit ad oculum peruenire illius speciem. Accidit autem huiusmodi prohibicio ex defectu transparencie; defectus autem transparencie in aliquo corpore accidit ex multa parcium eius aggregacione. Secundum ergo quod aliquod corpus lucidum maiorem uel minorem habet in se lucis aggregacionem, secundum hoc magis uel minus prohibet rei post se posite uisionem. Unde uidemus quod, quia in uitro non est magna lucis aggregacio et sic relinquitur ea transparencia, ideo uidentur ea que post ipsum sunt posita uel in ipso inclusa. Similiter, quod in orbibus celestibus non est magna aggregacio lucis, ideo non prohibet interposicio orbium inferiorum, qui cadunt medii inter oculum nostrum et stellas in firmamento fixas, quin ipsis mediantibus possimus eas libere uidere, quamuis post ipsos orbes sint posite. In igne autem, quia est magna aggregacio lucis, ideo nihil potest uideri ab oculis, si inter eos et rem uidendam recte interponatur flamma ignis. Similiter, quia in stellis et planetis est fortis aggregacio lucis, et ideo, si inter solem, a quo omnes stelle et planete recipiunt lumen, et aliquem alium planetam cadat unus de aliis planetis medius, eclipsabit planetam superiorem quia non permittit ad ipsum transire lumen emissum a sole. Patet igitur quod lux corporea, quanto plus in aliquo lucido corpore fuerit aggregata, tanto amplius eorum que sunt post erit occultatiua. Ad huius autem similitudinem intelligendum est quod, quanto super humanam mentem forcior fuerit diuine lucis aggregacio, tanto maior sequetur eorum que sunt post per obliuionem occultacio. Nec permittit predicta aggregacio lucis eorum que sunt post, idest relictorum uel despectorum pro Deo mundanorum, aliquam rememoratiuam speciem ad oculum pertransire, sed quodam modo cogit oculum et appetitum ad anteriorum et superiorum preciositatem aspiciendam se extendere. Apostolus: posteriorum oblitus, in anteriora me extendo, et cetera. Psalmus: {Nunc cepi (Ps 76, 11)}, quasi diceret: prius nihil feci, non quia non fecisset sed quia reputare nollet. Nunc autem ponantur ratiuncule alique que assumuntur ex absoluta et larga lucis consideratione. Absoluta dixi, quia superius posite sunt ratiuncule propter quas dixit se lucem, non radium uel lumen uel splendorem, et ita ille ratiuncule sumebantur a luce considerata in comparacione ad illa tria. Nunc alique dicentur que sibi absoluta consideracione conueniunt. Larga autem dixi, quia omnes predicte superius ratiuncule sumpte sunt a luce strictissime sumpta, prout scilicet est ipsa actiua qualitas corporis lucidi; nunc autem dicuntur alie sibi conuenientes prout accipitur largissime, secundum scilicet quod lux appellatur etiam radius uel lumen uel splendor, que in medio ab ipso corpore lucido generantur. Prima ergo ratio sit quia lux est inquinacionis non susceptiua. Ad cuius euidenciam nota quod lux sic large dicta admiscetur aliquo modo sordibus et aliquo non. Admiscetur enim eis quodam modo, quia, si corpus sordidum est in aliquo loco, species et similitudo suarum specierum sordium diffunduntur ab eo circa se in tantum ut in quolibet minimo aeris circumfusi sit similitudo corporis sordidi. Si uero aliquod corpus lucidum refulgeat super eundem locum, totaliter super eundem locum diffunduntur predicti corporis radii, et sic oportebit tunc quod tam sordium quam lucis similitudines sint in eodem aeris minimo. Illud autem minimum est illis speciebus in racione per quam deferuntur, non in ratione subiecti in quo substententur, et sic patet qualiter admisceantur loco. Dico etiam quod alio modo non admiscentur, quia uidelicet non subiecto; quia illud quod est subiectum luminis in medio existentis, scilicet ydolum substantie corporis lucidi, ut declaratum est supra, capitulo I, non potest esse alicuius rei subiectum, nisi tantum similitudinis alicuius rei fundate in ipso corpore lucido, quod etiam supra diffusius explanatum est. Cum ergo sordes non sint fundate in corpore lucente, non poterit earum similitudo admisceri lumini quod est in medio quasi recipiatur in eo ut in proprio subiecto, et sic patet quomodo lux corporalis possit admisceri corporalibus maculis et quomodo non, quoniam admiscentur quidem eo modo quo dictum est: loco, sed non subiecto. Ad huius autem similitudinem intelligendum est quod Saluator noster, qui hic se dicit lucem, non potuit spiritualibus sordibus admisceri subiecto, ut scilicet essent in eo quasi in subiecto, quemadmodum sunt in creaturis rationalibus transgredientibus. Potuit autem admisceri loco cum peccatoribus, scilicet cohabitando ad sanctorum scilicet utilitatem quemadmodum habitat medicus cum egroto, propugnator cum obsesso et redemptor cum perdito. Ad declarandum autem quare non potuit spiritualium sordium esse subiectum, notandum quod, cum in quolibet genere oporteat ponere unum summum sicut superius, IV capitulo, est declaratum, ipse Saluator est in genere sanctorum quid supremum et excellentissimum. Quod autem supremum est in alicuius generis natura nichil participat de dispositione opposita, sicut illud quod est lucidissimum nihil de opacitate, ut sol, et quod calidissimum nihil de frigiditate, ut ignis, et sic de aliis. Cum igitur sit quid supremum in genere sanctorum propter quod etiam dicitur Sanctus sanctorum sicut et dicitur rex regum et Dominus dominantium, quia est super omnes reges et dominatores, patet quod nichil potest ei admisceri subiectiue de ea dispositione que sanctitati opponitur; cuiusmodi est macula qua aliquid spiritualiter inficitur. Secunda racio ad idem est quia omnes acciones sunt suppositorum, suppositum autem quod est in Christo est ypostasis eterna Filii, scilicet persona. Idem est ergo re persona et suppositum in Saluatore. Sicut ergo impossibile fuit personam illam in aliqua accione peccare, sic et idem suppositum, et per consequens Tesum Christum; non ergo fuit in eo actus aliquis in quo incideret macula peccati ex defectu boni, sed nec macula peccati contracti, cum nasceretur de uirtute Spiritus Sancti, et sic nullo modo macule spirituali subiectiue potuit admisceri. Tercia ratio sit quia eius accio non tantum erat accio hominis, sed etiam Dei, sicut uere erat suppositum unum in utraque natura existens, et sic accio eius ab infinita uirtute erat. Infinita autem uirtus non potest in aliquo deficere quod necessarium sit in sua operatione, nec aliquid in ea committere quod sibi non debuerit esse. Omnis autem macula spiritualis est in aliquo ut in subiecto ex eo, quod omittit aliquid in opere suo quod ibi esse debuit, uel aliquid committit quod esse non debuit. Ad cuius euidenciam sciendum quod eodem modo generantur opera uiciosa in moralibus, quo generantur opera monstruosa in naturalibus. Corpus enim monstruosum non generatur in natura nisi ex omissione alicuius debite circumstancie quam debuit natura in operando attendere, circumstancie, inquam, quanti uel qualis, uel ubi, uel quis et sic de aliis. Uerbi gratia, si generaret hominem habentem tres oculos, illud monstrum accideret ex omisione debite circumstancie quanti; si generaret cum duobus oculis in fronte, accideret tunc ex omissione circumstancie loci, et sic de aliis. Patet ergo quod opera monstruosa generantur in naturalibus ex omissione circumstancie unius uel plurium simul, sicut si generaretur homo habens tres oculos in fronte, tunc esset obmissa circumstancia quanti, in quantum tres sunt geniti, et circumstancia loci, in quantum in fronte et non in loco debito. Similiter est in moralibus de generatione operum uiciosorum.Comedere enim carnes de se non est malum nisi in omissione alicuius uel aliquarum circumstantiarum, quarum omissio uiciosum reddit actum illum, ut si quis comederet in die ueneris, peccatum ex omissione circumstancie temporis; si non propter bonum finem, ex omissione circumstantie cur, et sic de aliis. Patet ergo quod tam opera monstruosa in naturalibus quam etiam uiciosa in moralibus accidunt ex hoc, quod potentia agentis deficit in agendo, aliquid obmittendo. Cum ergo potencia huius agentis esset infinita, ut habitum est, et sic non posset in agendo in aliquo deficere, patet quod nulla ratione potuit aliqua spiritualis macula sibi subiectiue inesse. Quarta et ultima propter breuitatem sit quod, quandocumque due uirtutes, sub se inuicem ordinate, coniunguntur in aliquo, quarum superior nullo modo potest errare, non poterit in accione talis rei defectus accidere, nisi forte propter exorbitacionem uirtutis superiori uirtuti supposite. Ubi igitur inferior ita superiori et regulanti est alligata, quod non potest deuiare a superioris direccione, nullo modo potest cadere aliquid reprehensibile in illius rei operacione. Cum ergo in Saluatore essent due uirtutes sub se inuicem ordinate, diuina scilicet et humana uoluntas, et non posset superior errare, inferior autem ita esset ei per gratiam confirmacionis alligata ut non posset exorbitare ab ea, certum est quod non poterat secundum hoc macula peccati accidere in aliqua operatione sua, sed totum erat secundum rectitudinem diuine uoluntatis regulatum quod fiebat ab eo. Et quanta erat spiritualis pulcritudo in illis operibus hic posset ostendi, nisi intenderemus breuitati. Sed, ut predictum est, nec nascendo contraxit, ergo nullo modo spirituali macule subiectiue admisceri potuit. Potuit ergo Saluator, qui est lux spiritualis, ad similitudinem lucis corporalis spiritualibus maculis admisceri, ut dictum est, quodammodo loco uel habitacione ad ipsorum maculatorum expiacionem, sicut habitat medicus cum egroto et propugnator cum obsesso et redemptor cum perdito, sed nullo potuit illis admisceri subiectiue, et propter hanc similitudinem merito se dixit lucem. De effectibus autem lucis, quos habet in quantum est caloris generatiua, sciendum quod ad eam, in quantum huiusmodi, possunt omnes caloris effectus reduci. De quibus, quia grandis est sermo et ininterpretabilis presenti festinacioni, relinquantur ad presens omnes alteri tempori uel alterius consideracioni hoc uno tantum excepto, quod lux corporum celestium feriens diu super latitudinem marium generat ibi calorem multum, ut in superioribus est probatum. Calor autem ibi genitus est apertiuus, disgregatiuus, subtiliatiuus et parcium compressarum diuaricatiuus. Quia autem ex hiis omnibus habet quod aperit et subtiliat, ideo facit ita quod id quod est in aqua maris subtilius et spiritualius per uaporem fumalem exspirat. Et quia salsedo maris erat ex adustione cuiusdam terrestritatis, et illud quod sic euaporat, cum sit inter omnia magis subtile ac per hoc depuratum ab illa terrestritate, remanet dulce, et sic de amaro mari ascendunt per calorem celestis lucis uapores pluuiales, qui et sunt dulces et terram fecundantes et sordes bene abstergentes. Ad huius similitudinem intelligendum est quod irradiacio egrediens a sole iusticie ac feriens super cor amaricatum contricionis in errore facit ex eo eleuari quemdam aquosum uaporem qui ascendit ad capud, descendit inde per cataractas oculorum, formatus scilicet in pluuiam lacrimarum. Est autem hic uapor, ad similitudinem eius qui de mari per accionem corporum celestium dictus est eleuari, dulcis ac spirituali gustu sapidus, spiritualis agri fecundatiuus et spiritualium sordium bene abstersiuus. Quod, si etiam proprietates guttarum huius uaporis, ipsarum scilicet lacrimarum, diligenter consideras, inuenies inter alias in eis V sensibiles proprietates quibus, spiritualiter loquendo, debent per similitudinem respondere totidem spirituales. Consideras enim in lacrima substantiam, figuram, qualitatem, saporem et uirtutem motiuam. In substantia uero cernis eam perspicuam, in figura spericam, in sapore amaram, in qualitate calidam. Uirtutem uero motiuam in ipsa inuenis duplicatam, uidelicet asscensiuam et descensiuam: primo enim, a corde ascendens ad capud, petit suprema, deinde uero, ad inferiora rediens, petit yma. Hec tamen omnia et omnes alios lucis effectus, quos habet in quantum est caloris introductiua, et naturaliter prosequi et spiritualiter interpretari relinquuntur ad presens maiorum inuestigacioni, uel saltem alii liberiori et apciori tempori, quoniam utroque predictorum modorum ista prosequi non competit presenti festinacioni, propter quam etiam, si quis in predictis aliqua uiderit inconuenienter posita, habeat illa excusata. Debili enim oculo adiuncta festinacio frequenter non sinit obliquitatem aliquam uideri, quam postea contingit a diligenciori oculo comprehendi. In predictis enim nihil temere asseritur, sed omnia et singula libenter et humiliter melioris sentencie correccioni subiugantur. 