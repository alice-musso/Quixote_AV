Quia apud nonullos eorum qui philosophiam profitentur, dubium est de animae separatione a corpore, et si separatur, quid ex ea remaneat, et si remanere concedatur secundum intellectum, qualiter intellectus remanens ex una anima se habeat ad intellectum remanentem ex anima alia, utrum sit idem illi uel diuersus ab eo, oportet nos de his dubiis per rationes et syllogismos uidere, quid sentiendum sit et tenendum. Et ideo quaecumque dicit lex nostra, nunc omnino praeterimus, tantum ea accipientes quae per syllogismum accipiunt demonstrationem. Quaecumque autem iam probata sunt in libris nostris de hoc, quod anima propter intellectum separatur a corpore, et de statu eiusdem post separationem, subiaceant. De his enim iam in libro de immortalitate animae sufficientes posuimus probationes et in In de Anima et in Il de intellectu et intelligibili, ubi si quis subtiliter aduertat uirtutem syllogismorum, puto, quod de partis intellectualis separatione nullam habebit dubitationem. De hac igitur sola quaestione, utrum uidelicet id quod remanet ex una anima, sit idem illi quod remanet ex alia, et sic idem sit quod ex omnibus remanet animabus, debemus facere disputationem. Ad hoc autem quod bene haec disputatio intelligatur, oportet primum perfecte scire positionem eorum qui hoc dixerunt. Ad positionem enim simul et ad rem disputatio erit in hoc opere. Positio igitur philosophorum de substantiis separatis, quae intellectus agentes proprie uocantur et a quibusdam uocantur intelligentiae, est duplex, sicut ostendimus summatim in XI primae philosophiae. Una quidem harum positionum est, quod omnis intellectus uniuersaliter agens in materiam, quae sibi subicitur, sit substantia mouens aliquod caelum ita, quod motus caeli est immediatus actus eius, et caelum ipsum est instrumentum, cuius motu uirtutes et formae ipsius intellectus ueniunt ad materiam et educunt ex ipsa in actum id quod est in potentia in ipsa, quia id quod est in potentia, non educitur in actum nisi per id quod est in actu, eo quod omnis generatio est a conuenienti in forma. Et hi dicunt, quod motor est proportionalis mobili, quod mouet, et quod huic motori nihil accedit per substantiam nec aliquid recedit de substantia ipsius. Dicunt etiam isti, quod nullus est intellectus separatus, qui non sit alicuius perpetui corporis motor, et ideo nullus est intellectus, qui moueat elementa et elementata in actione et passione et mixtura, qua mouentur ab inuicem, sed quod iste totus motus ad motum caeli reducitur sicut ad causam. Dicunt autem motum caeli esse intellectualis substantiae motum et ideo facere omnia ad modum intellectus mouentis; et propterea in spermatibus et seminibus fieri non unum, sed diuersa, quia uirtus intellectus agentis, quae distinctiua uirtus est in spiritibus spermatum, operans cum distinctione intellectus artis. Et haec uirtus formatiua uocatur a quibusdam. A quibusdam autem uocatur intellectus propter operationis similitudinem, quia distincte multa operatur sicut intellectus. Quidam etiam uocant eam animam, non ut animam operantem, sed dicunt eam esse animam ad modum artificis, nec tamen ex hoc sequitur, quod semen sit animatum, quia intellectus artificis est in multis diuersimode, et similiter anima. Est enim in corde et in manu et in dolabro et in ligno, nec tamen sequitur, quod manus sit animata intellectu artificis uel quod dolabrum sit animatum, cum tamen intellectus operans sit in omnibus illis. Dicunt etiam isti, quod nulla est substantia separata, nisi sit mouens actu et sempiterno motu, quia si aliqua esset substantia separata non mouens, illa esset frustra. Frustra autem non potest esse in natura et praecipue in rebus perpetuis, quae sunt uno modo semper, quia si in illis esset aliquid otiosum, sequeretur confusio in tota natura, quia tota natura causatur a substantiis primis separatis, et motus ipsarum est tamquam uita quaedam existentibus omnibus. Sed de hoc satis in prima philosophia dictum est. Horum sententia est, quod anima nobilis, quae est hominis quantum ad intellectualem eius partem, ingreditur ab extrinseco et nulli aliquid habet commune et adipiscitur seipsam in corpore; et ideo id quod ex ea remanet post separationem, substantia est intellectualis consona substantiis separatis et remanens in contemplatione ipsorum, sicut nos satis determinauimus in libris De Statu Animae Post Mortem et De Perfectione Animae. Et ideo quoad istos nulla est quaestio ista, quia secundum istos intellectuali substantiae mouenti nihil unitur per substantiam. Et si quandoque in libris eorum inuenitur, quod dicunt, quod anima post mortem unitur motori caeli, non referunt hoc isti nisi ad obiectum, sicut alibi satis clare est ostensum. Et si quid est dubitationis quod remanet indiscussum, est hoc dubium secundum rem et non secundum positionem, quia secundum rem ipsam dubitari potest, quid differat id quod remanet ex uno homine post separationem, ab eo quod remanet ex alio. Haec igitur est istorum positio, in qua fere omnes fuerunt Peripatetici. Est autem alia quorundam arabum positio, quod uidelicet praeter intellectus, qui mouent orbes, sit intelligentia agens inferioris ordinis quam caelestis, et haec sit quae agit in actiuis et passiuis et largitur formas in eis. Dicunt enim isti, quod omne quod largitur formas, est intellectus agens, quia agere formas proprius et substantialis actus est intellectus agentis. Hoc enim ab antiquo uerificatum est Anaxagora, nec est contradictio ad hoc, quin omne quod mouetur ad formam, oporteat reduci ad tale mouens, cui substantiale est formas agere et distinguere in omnibus. Et quia isti dicunt talem esse intellectum diffusum in tota sphaera actiuorum et passiuorum et largiri eum formas in omnibus istis, dicunt, quod lux istius intellectus ingressa in hominem facit intellectum hominis et hunc adipiscitur in formis intellectis, quia formae intellectae sunt in luce eius. Et quia idem est quod adipiscitur unus homo, cum eo quod adipiscitur alius, ideo sublato eo quod est unius diuisum ab alio, idem est quod remanet ex omnibus. Dicunt autem constare, quod intelligentia siue intellectus est, quae dat formas, cum primus fons formarum sit intellectus. Adhuc autem, cum motor sit proportionatus ei quod mouetur, dicunt, quod non potest dici, quod eadem substantia moueat caelum et materiam generabilium, quia illae duae materiae non sunt uniuoce materiae uocatae. Et sic oportet aliam esse substantiam quae mouet istam inferiorem generabilium materiam. Et ut summatim colligatur hoc quod dicunt, asserunt isti unam esse intelligentiam agentem in omnibus generabilibus. Unam autem dico in substantia, multiplicem uero in formis hoc modo quo intellectus agens multiplex est in formis; haec enim multiplicitas non est in habendo formas, sed in agendo. Dicunt autem agere formas secundum materiae distinctionem et in materia magis recedente a contrariorum excellentiis effici intellectum ipsum. Et rationem adhibent dicti sui, quia quod est causa formarum in esse formali, est etiam causa earum in esse minus formali, quia causa formae, inquantum est forma, non potest esse nisi una, quando reducuntur causae in suas causas primas. Nullus autem dubitat, quin intellectus agens sit causa formae maxime formalis, quia intellectus agens per essentiam suam causat formas in esse formali primo acceptas; hoc enim uidemus et intelligendo et operando per artem. Est ergo idem intellectus etiam causa formarum in esse minus formali; minus autem esse formale habent formae in materia quam in anima et ideo in materia causantur ab intellectuali substantia. Hac igitur de causa dicunt, quod largitur huius inferioris ordinis intelligentia omnes formas generabilium, per se autem irradiat in animas hominum. Ex his autem duobus sic colligunt suam opinionem dicentes, quod si idem lumen ponatur esse causa omnium colorum, illi qui resoluit colores in causam colorum, cum reliquerit omne quod est uniuscuiusque coloris proprium, non remanet ex omnibus coloribus nisi unum indifferens lumen; quod si per situm non esset distributum, esset per substantiam et subiectum unum et indiuisum. A simili igitur, cum ex omnibus intellectibus speculatiuis, quando relinquitur id quod est unicuique speculatiuo proprium, non remanet nisi unum quod est causa formarum, et hoc per situm non est distributum: igitur est idem per substantiam et indiuisum, et hoc adipiscitur continuo omnis intelligens secundum actum. Hoc idem est quod irradians super animam facit in ea intellectum. Sublato ergo quod est huius animae proprium, non remanet nisi id quod est intellectus agentis, hoc autem est idem quod remanet ex omnibus. Igitur id quod remanet ex omnibus animabus separatum, est idem et indiuisum. Haec opinio dicit intellectualem substantiam non immediate mouere caelum, sed animam, et intelligentias omnino esse separatas, et quod huius intellectualis actus non est motus, sed potius motus est actus animae, ut assimilet se huic intellectuali substantiae. Et ideo dicunt, quod mouet sicut desideratum tantum omnis substantia intellectualis. Et quia dicunt sic intellectuales substantias esse, dicunt, quod istae non proportionantur mobili secundum uigorem mouendi uel uirtutem. Et quia, sicut dictum est, ultimi ordinis intellectualis substantia non est caelestis, sed ipsa per essentiam luminis sui irradiat in animam sicut super instrumentum suum, in quo agit formas secundum esse formale, et irradiat super materiam sicut super subiectum sibi, in quo agit formas secundum esse materiale: ideo cessante eo quod lucem eius determinat, non est nisi unum, quod remanet ex omnibus illis. Haec igitur est positio ad quam est disputandum; tamen elargabimus disputationem, disputantes etiam ad rem et inquirentes, utrum cessante utraque istarum positionum idem uel diuersum sit, quod remanet ex omnibus animabus. Est autem haec disputatio difficilis multum, nec ad eam admittendi sunt, nisi qui nutriti sunt in philosophia, quia quicumque alii sunt, uerba quidem audire possunt, sed ad intellectum eorum non sunt idonei. Totus enim coetus fere loquentium de anima transtulit se ad loquendum de ea secundum imaginationem, qua imaginatur animam ut compositam quandam substantiam, quae est sicut quoddam particulare compositum in seipso ex materia et forma, et quod est subiectum accidentibus sicut uirtutibus et scientiis et etiam potentiis naturalibus, quae sunt uires animae. Et nullo horum modorum loquuntur de ea philosophi, quia licet anima uires habeat, istae tamen uires eius sunt sicut formae; sicut enim omnis forma ex additione se habens ad aliquam aliam formam quam praesupponit, sicut uita supponit esse et albedo supponit lucis diffusionem, habet illius formae quam praesupponit, uirtutem nec tamen propter hoc est particulare compositum secundum se, sicut etiam superficies omnis longitudinem habet nec tamen est composita ex linea et alio quodam, et sic in multis potest aliquis facile inuenire. Iam autem ostendimus in aliis locis, quia anima, dum accipit scientiam et uirtutem, suam essentialem accipit perfectionem nec alteratur in talibus, sed perficitur. Et ideo non sequitur, quod uirtutibus et scientiis sicut subiectum compositum subiciatur. Adhuc autem in ista disputatione, eo quod uolumus loqui solummodo ad sapientes, nihil uolumus fingere, sed omnia ad ueritatem rei cogere uirtute demonstrationis; fictum autem est, sicut in XII Primae Philosophiae dictum est, quod coactum est ad positionem. His ergo sic praelibatis ad disputationem attingamus primo rationes inducentes, quod quidquid ex omnibus remanet animabus humanis, est idem unum. Sunt autem multa ualde, ex quibus probare uidentur isti, quod ex omnibus animabus humanis remanens est idem et unum. Et primum quidem, quod inducunt, cui etiam maxime innituntur, est, quod iam in parte est superius inductum. Dicunt enim, quod unius effectus indifferentis secundum essentiam, quamuis differat secundum modum suscipientis et non secundum naturam eius quod efficitur, est una causa essentialis. Forma autem est aliquid effectum, eo quod a nonesse procedit ad esse, et est effectum quoddam in anima et in materia, non differens nisi secundum modum suscipientis. Igitur est effectus unius causae essentialis primae, quia causae formales et efficientes resoluuntur ad unam causam primam. Hinc ergo obiciunt sic: Prima causa operans per essentiam est una in omnibus effectibus suis, et si tollatur totum, quod est de proprietate, qua distinguuntur effectus, non remanet nisi id quod est de causa et essentiali actu eius. Cum igitur intelligentia sic causet animas in corporibus, cessante eo quod est corporum diuersificantium eas, non remanet nisi id quod est de prima luce intelligentiae, et hoc non est nisi unum. Igitur unum est, quod remanet ex omnibus animabus. Huius autem dant simile, quod uidemus ignem in lignis causare calorem et fumum et rubeam flammam. Et si aliquis tollat, quidquid est in tali effectu ex parte lignorum, non remanet nisi clarus ignis. Et si tolleretur, quidquid per materiam diuiditur in toto mundo, non remaneret nisi ignis unicus, et quod remaneret ex omnibus ignibus, esset idem et unum. Sic igitur cum constet animam rationalem nihil aliud esse quam resultationem intellectualis substantiae, dicunt, quod sublato eo quod facit eam esse huius et illius, non remanet nisi intelligentia una, ex qua resultat, et hoc est unum et idem quod ex omnibus remanet animabus. Unde etiam per hanc uiam isti concedunt, quod anima corrumpitur secundum esse animae, et id quod remanet ex ea, est id quod est secundum substantiam substantiae intellectualis et lucis eius, quae constituit animam in hoc corpore et in illo. Secunda uia est, quia dicunt, quod omne quod distinguitur ab alio, aut distinguitur per materiam aut per formam. Traditum enim est in V Primae Philosophiae, quod omne quod diuiditur, diuiditur aut per formam aut per quantitatem. Scimus autem, quod intellectus unius animae ab intellectu alterius animae non distinguitur per aliquam formam, quae sit differentia essentialis; aut igitur distinguitur per materiam aut est idem ipsi, quia idem est a quo non differt differentia. Quod autem non differat per materiam, planum est omnibus scientibus philosophiam, quia ab omnibus est scitum, quod intellectus penitus a materia est separatus. Et etiam alibi nos hoc probauimus, quia si daretur esse ex materia, non acciperet nisi illa cum quibus in materia haberet communicationem, sicut facit oculus et auris et omnes aliae uirtutes quae sunt in materia; nunc autem omnia accipit. Et si dicatur, quod illa materia est spiritualis et intellectualis, nihilominus sequitur propositum, quia secundum hoc non intelligeret nisi spiritualia, quod falsum esse uidemus. Adhuc autem, quidquid est ex materia, non recipit nisi receptione materiae. Intellectus autem nihil eorum quae recipit, recipit receptione materiae, sed potius receptione loci. Igitur intellectus non est ex materia aliqua. Adhuc autem, quidquid est ex materia aliqua, hoc quod recipit, non recipit nisi receptione subiecti, ita quod receptum distinguit ipsum secundum aliquod esse recepti. Intellectus autem species est eorum quae recipit sicut locus, et locans est species eius quod recipitur in ipso, et non efficitur aliquod esse in eo quod sic recipit a recepto, sed potius e conuerso a recipiente datur esse recepto. Ergo intellectus non est ex materia aliqua. Si dicatur, quod omnia quidem haec sunt ex uirtute formae, quae est intellectualitas perficiens materiam, ex qua est intellectus, sicut est exemplum, quod ex uirtute perspicuitatis multa sunt in aére, quae non sunt ex potentia materiae aéris, sicut uerbi gratia quod colores sint in ipso secundum esse spirituale, et sic uelit dicere, quod illius materiae ex qua est intellectus, multa sunt ex uirtute formae, quae perficit eam, et hoc modo tunc receptio eius est elargata ita, quod ea quae recipiuntur in ipsa, aliter recipiuntur quam in materia: sed contra hoc est, quod nulla forma, quantumcumque sit nobilis, tollit a materia modum receptionis materiae in toto. Modus autem receptionis materiae est recipere secundum esse. Et ideo etiam qui dicunt animam compositam ex materia et forma, dicunt, quod illa forma illi materiae dat esse. Ergo si intellectus est compositus ex materia et forma, oportet, quod illius materiae sit recipere secundum esse omnes formas, ut uidetur. Et quod dicitur de perspicuo et coloribus, non est simile, quia etiam colores secundum esse spirituale potius sunt in aére sicut in medio locali, quam sint in materia, propterea quod omnino omni scienti philosophiam constat, hoc est, quod materia, quae indiuiduat formam substantialem per hoc quod est in ea, indiuiduat etiam formam consequentem per hoc quod est in composito ex ea et ex forma indiuiduata. Igitur a destructione consequentis: quod non indiuiduat formam consequentem, non indiuiduat formam substantialem. Sed in intellectu uniuersalia sunt non indiuiduata, quia si essent indiuiduata, non essent uniuersalia; igitur non est ibi materia indiuiduans formam substantialem, et sic sequitur idem quod prius. Tertia uia est, quia omne quod habet materiam, est in potentia ad aliquid, quia etiam in caelo, in quo est materia, est potentia ad ubi. Si ergo est materia in intellectuali anima, oportet, quod secundum aliquid sit in potentia. Constat autem, quod non est in potentia ad actum perfectum nisi mediante actu imperfecto, qui est motus, quia omne quod de potentia uenit ad actum, per motum uenit ad actum. Hoc autem non oportet probare, quod anima intellectualis non subicitur motui; igitur non habet materiam, et si non habet materiam, sublato eo quod attribuit eam huic corpori et illi, non remanet aliquid quod diuidat inter id quod separatur ex omnibus hominibus. Igitur id quod ex omnibus remanet, est idem et unum. Quarta uia est quasi logica. Dicunt enim, quod quidquid ex se non diffinit aliquid nec determinat, remanet uniuersale et idem et unum ubique; intellectus autem separatus ex se nec diffinit nec determinat aliquid; igitur uidetur, quod remaneat uniuersalis idem ubique. Si enim aliquid diffiniret et determinaret intellectus ex se, illius esset sicut materiae propriae; nullius autem est sicut materiae propriae; igitur nihil ex se diffinit uel determinat. Sublato igitur eo per quod refertur ad hunc et ad illum, quod est id per quod respicit continuum et tempus, et hoc est imaginatio et sensus, remanet in se, nihil sibi diffiniens neque determinans; idem igitur est, ubicumque sit et ex quocumque. Et illi rationi multum innititur Auerroes, sed aliis uerbis format eam. Sed quia fortior apparet, sicut hic formata est, ideo sic induximus eam. Quinta uia est, quia non fit oculus omnium colorum susceptiuus et harmonia quaedam nisi per id quod est colorum substantia et hypostasis, quod est perspicuum, nec agit color in oculum nisi per id quod est actus et perfectio colorum secundum actum et species ipsorum. Igitur eodem modo, cum nos de occultis non possimus iudicare nisi per manifesta, intellectus non fit susceptiuus omnium formarum, tam eorum quae sunt corporalia, quam eorum quae sunt intellectualia, tunc nisi per id quod est hypostasis omnium formarum secundum hoc quod formae sunt, nec mouent intellectum tales formae, nisi per id quod est species omnium. Intellectus autem accipit formas physicas et mathematicas et diuinas, sicut in III De Anima a nobis est probatum et in multis aliis locis. Oportet igitur, quod accipiat eas et sit acceptiuus ipsarum per hoc quod ipse est aliquid quod est formarum omnium hypostasis, et quod formae moueant eum per hoc quod est species formarum omnium. Neutrum autem horum est aliquid materiale, sed formale. Oportet igitur intellectum esse de se immaterialem et esse formarum omnium quandam hypostasim. Et speciem oportet esse alterum intellectum, qua formae mouent eum uel potius mouentur ad ipsum sicut ad locum et speciem. Nihil igitur penitus inuenitur in intellectu aliquid materiale, nisi aliquis uelit fingere, et diximus iam, quod hoc non licet; igitur id quod ex omnibus manet, est forma indistincta. Et haec ratio ualde est notabilis et bona, et sequitur, quod idem est quod manet ex omnibus corruptis post mortem. Sexta uia est, quia dicunt, quod id quod per se est causa simplicitatis et separationis a materia, maxime est simplex et separatum in seipso. Simplicitatis autem et separationis non est causa in rebus nisi intellectus. Igitur secundum se maxime est simplex et separatus; quod autem maxime est simplex et separatum, non distinguitur per hoc quod est in multis; igitur intellectus siue intelligentia secundum se non distinguitur per hoc quod est in multis. Quod autem non distinguitur per hoc quod est in multis, si accipiatur absque multitudine, remanet indiuisum et unum; igitur intellectus remanens ex omnibus intellectum habentibus remanet indiuisus et unicus. Haec autem uia est, cui multum innituntur illi qui hunc errorem inuenerunt. Per istam enim uiam habere uidentur, quod una sola intelligentia, quam decimi ordinis uocant, est, quae irradiat super animas et facit in eis operationem intellectualem, et quod haec sola est quae remanet post mortem, sicut infuit ante mortem. Septima uia est, quae fundatur super propositiones logicas. Dicunt enim, quod species accepta sine materia est una natura indiuisa et non diuiditur nisi per materiam. Et hoc accidit ei, inquantum est in materia et non secundum se; hoc autem multo magis conuenit ei quod est species specierum; est autem intellectus species specierum; igitur non diuiditur nisi participatione materiae. Sed participare materiam est contra naturam intellectus et contra diffinitionem ipsius. Igitur intellectus materiam non participat, manet igitur indiuisus in omnibus. Quod igitur ex ipso relinquitur post mortem ex omnibus, est unum et indiuisum. Haec est ratio cuiusdam Mauri qui uocatur Abubacher. Octaua uia est haec, quia id quod est in aliquo, est in ipso secundum potestatem eius in quo est. Exemplum autem huius est, quia si colores sunt in corpore terminato, sunt in ipso secundum potestatem corporis terminati. Si autem sunt in perspicuo, sunt iterum in ipso secundum potestatem perspicui. Et si sunt in oculo, iterum secundum aliud esse sunt in ipso quod est secundum potestatem oculi. Et sic est in omnibus; haec enim propositio non habet instantiam, dummodo bene intelligatur. Nos autem iam praediximus, quod non loquimur hic nisi bene intelligentibus. Si ergo sic est, assumimus hanc, quod uniuersale est in intellectu et non alibi, et intellectus est, qui agit in ipso uniuersalitatem et recipit ipsum ut uniuersale. Nec est aliquid quod recipiat uniuersale ut uniuersale nisi intellectus. Haec igitur receptio est secundum potestatem, qua intellectus est intellectus. Haec autem potestas non fundatur nisi in eo quod est uniuersale existens ubique et semper. Igitur intellectus est uniuersale existens ubique et semper. Quod autem ubique est et semper, unum et indistinctum est apud omnes. Et quod ex ipso relinquitur ex omnibus, est unicum et idem. Igitur intellectus et est unus in omnibus, et quod ex ipso relinquitur ex omnibus, est unicum et idem. Nona uia est, quia dicunt, quod ab omni philosopho scitur, quod intellectus, qui uere est hominis intellectus, est ille qui est adeptus. Adeptus autem intellectus non est, nisi qui acquiritur per resolutionem omnium contrahentium et determinantium et acceptionem luminis puri intellectualis, quod relinquitur ex huiusmodi resolutione. Constat autem, quod non est illud lumen nisi lux intelligentiae separatae et agentis; haec autem lux secundum se accepta sine contrahentibus et determinantibus eam est una et indistincta relicta ex resolutione omnium; intellectus igitur adeptus est unus, qui relinquitur ex omnibus. Hic autem est intellectus humanus; igitur quod relinquitur separatum ex omnibus animabus hominum, est unum et idem. Huic etiam rationi multum innituntur, et est ratio Alfarabii, sed non inducit eam ad hoc ad quod isti utuntur ea, sed ad hoc quod ostendat, quod anima ideo est in corpore posita, ut intellectum continue adipiscatur. Decima uia probationis est, qua dicunt, quod omnis forma quae per esse distinguitur et multiplicatur in materia, potentia est in materia et per mutationem uel motum educitur de ipsa. Intellectus autem nec per substantiam nec per operationem est talis forma. Igitur nec potentia est in materia nec per motum uel mutationem educitur de illa. Igitur non est forma per materiam multiplicata. Si autem sic est, sequitur necessario, quod id etiam quod relinquitur post materiae corporalis resolutionem, et hoc non est multum nec plura, sed unum solum. Huic etiam rationi multi multum innituntur. Undecima uia sumitur a quodam quod est intellectus propria passio. Hoc autem est quod dixit Anaxacoras, quod uidelicet intellectus nulli nihil habet commune; quod enim nulli nihil habet com mune, remanet indistinctum et unum, eo quod omnis distinctio fit per diuisionem ex aliquo communi. Quod autem remanet indistinctum et unum et est idem in omnibus, et post separationem ab omnibus remanet unum et idem. Igitur intellectus post separationem ab omnibus non est nisi unus numero et idem; cessante enim eo quod facit meum et tuum, non manet nisi commune. Duodecima uia est sumpta similiter a passione intellectus, quae est, quod separatus est intellectus, sic: nihil enim est distinctum per hoc a quo est uniuersaliter separatum; intellectus autem uniuersaliter est a materia separatus; ergo per materiam nullo modo est distinctus. Constat igitur, quod per materiam non diuiditur intellectus unius hominis ab intellectu alterius hominis. Et iterum palam est, quod formaliter per differentiam aliquam non distinguitur unus intellectus ab alio; ergo nullo modo distinguitur, et quod est indistinctum in omnibus, remanet unum et idem separatum ab omnibus. Ergo unus numero intellectus et est omnium et remanet post separationem ab omnibus. Tertia decima uia est sumpta a quibusdam similibus. Scitur enim, quod uirtus cordis una est uniuersalis in omnibus membris, et si per intellectum tollantur omnia membra, remanet una numero uirtus cordis indistincta. Si autem uirtus cordis esset non organica, tunc id quod remaneret ex omnibus membris, esset indiuisibile unum et non organicum. Est autem una uirtus intelligentiae, cuius instrumentum est, ut dicunt, omnis anima. Cuius signum est, quod licet diuersimode sentiant, qui sentiunt, et diuersimode imaginentur, qui imaginantur, tamen omnes qui intelligunt per intellectum purum et simplicem, omnes eodem modo intelligunt, quod non posset esse, nisi una intelligentia esset, cuius instrumentum est omnis anima. Si igitur subtrahatur anima haec et illa, relinquitur, quod id est unum, quod remanet ex omnibus ipsis. Et haec ratio supponit, quod intellectus non sit pars animae, quod fere supponunt omnes Arabes, qui huius erroris primi sunt inuentores. Quarta decima uia est, quia duplex est participatio unius naturae communis. Aut enim participatur secundum esse aut participatur secundum essentiam. Secundum esse quidem, sicut natura generis participatur a speciebus et natura speciei participatur ab indiuiduis. Et quod quidem participatur secundum esse, multiplicatur in his quae ipsum participant, et secundum omnes potentias naturales et secundum actiones diuersificatur in illis, et unus melius et alter peius se habet in his quae ad tales pertinent potentias et operationes, et per defectum corporis deficiunt huiusmodi potentiae et operationes. Id autem quod participatur per essentiam unam, non diuersificatur in his quae ipsum participant, nisi in potentiis et operationibus, quas habet in his quae participant ipsum, et non in seipso. Cuius exemplum est in lumine solis, quod unum in substantia participatur a multis et diuersas habet potentias in illis, sed in se manet unum. Intellectus igitur aut participatur primo modo aut secundo. Si primo modo, tunc oportet, quod secundum se deficeret deficiente corpore et putrescente, quod falsum est, quia dicit Aristoteles, quod non aequaliter iudicant per intellectum iuuenes senibus presbyteris. Si autem secundo modo participatur, tunc quidem in his potentiis hebescit intellectus in quibus operatur in corpore deficiente per senectutem corporis. Et illae sunt in quibus non intelligit sine continuo et tempore, apud se tamen manet indeficiens. Sed quidquid sic participatur a multis per substantiam, manet unum et diuisum ab illis et non est nisi unicum in substantia. Igitur esse, quod manet de omnibus animabus incorruptibile, est unum per substantiam et indiuisum. Huic etiam rationi multum ualde innituntur huius erroris auctores. Quinta decima uia est subtilis ualde. Dicunt enim, quod forma lucis corporeae non habet contrarium et ideo diuidi non potest nisi per materiam, in qua est. Cum autem sit prima inter formas corporeas, non applicatur alicui nisi per materiam, qua illud cui applicatur, communicat cum perpetuo superius corpore. Quod autem lux et lumen non habeant contrarium, patet omni philosophiam scienti. Similiter et hoc planum est, quod cum omnis diuisio essentialis fiat per contrarias differentias, quod illud quod non habet contrarium, non diuiditur ex aliquo communi quod sit ante ipsum. Secunda uero pars dictorum etiam plana est, quia, siue lumen sit in caelesti siue in perspicuo elementali siue in corpore terminato, non est in aliquo, nisi prout est actus perspicui aliquo modo; et hoc communicat inferius corpus cum perpetuo superiori. Si autem sic est, ut inquiunt, in forma corporea nobilissima, ne cesse est, ut hoc multo magis sit in illa quae est omnium formarum prima et diuinissima. Hanc autem constat esse intellectum; est enim intellectus primum post causam primam, et primus influxus lucis causae primae est intellectus. Igitur ista natura quaecumque est, non habet aliquod contrarium nec participatur ab aliquo nisi per aliquod diuinum, in quo illud quod accipit ipsum, conuenit cum causa prima. Hoc autem non potest esse materia. Igitur intellectus est natura, quae nec contrarietate aliqua distinguitur ab aliquo nec materia; manet igitur secundum omnem bene intelligentem indiuisa et una in omnibus in quibus eodem modo participatur, et post separationem ab ipsis manet idem et unum ex omnibus relictum. Sexta decima uia est sumpta ex destructione responsionis, quae posset fieri et quae datur a pluribus. Dicunt enim, quod intellectus unius distinguitur ab intellectu alterius in numero per materiam, in qua est, et non per materiam, ex qua est. Et dicunt intellectum esse compositum ex materia, quae non determinatur nisi tantum forma substantiali, quae secundum esse est prima. Et haec forma est intellectualitas, et materia illa nihil habet de proprietatibus materiae nisi duo prima, quorum unum est formam fundare et secundum est formam fundatam per esse diuidere. Et haec est responsio Auicebron in libro, qui De Forma et Materia siue De Fonte Uitae inscribitur. Sed contra hoc obiciunt isti, dicentes secundum omnem philosophiam hoc esse planum, quod ex hoc quod est hoc aliquid, et materia nihil fit unum. Si ergo anima intellectualis hoc modo est hoc aliquid per compositionem materiae et formae, non potest fieri unum secundum substantiam ex ea et corpore. Igitur homo non est unus per substantiam, quod falsum est. Falsum igitur est hoc, quod anima intellectualis habeat talem materiam, ut isti dicunt. Et si non habet materiam, nec fundatur nec distinguitur; et sic redit, quod id quod ex omnibus hominibus incorruptibile relinquitur, sit idem et unum. Septima decima uia est sumpta ab ipsius intellectus operatione. Agens enim uniuersaliter et ubique non potest esse distinctum. Si enim detur, quod sit distinctum, tunc sequitur, quod sit definite in loco uno per se uel per accidens, et extra locum illum non est operatio ipsius, quia operatio non extendit se extra id cuius est, nisi per aliquod medium continuetur ad id quod distat ab eo quod operatur. Intellectus autem est uniuersaliter agens in caelo et in terra ad distans et ad id quod est prope, praeter id quod per aliquod medium continuetur ad id circa quod operatur, Igitur intellectus non est natura determinata uel definita ad aliquid. Quod autem sic est indefinitum et indeterminatum, cum separatur ab his in quibus agit, remanet unicum separatum ab omnibus. Igitur quod de intellectu remanet separatum ab omnibus, est unum et indiuisum. Haec ratio quibusdam indoctis uidetur debilis et est fortissima et ad soluendum difficilis. Octaua decima uia est sumpta a simili. Dicunt enim, quod intelligentia separata est, quae mouet caelum, quodcumque illud sit, quia de hoc hic non est quaestio; et si consideramus formam, quam largitur intelligentia corpori, quod mouet, una est ex parte mouentis, et una est ex parte eius quod mouetur, licet forte distendatur in moto et motu, quae indiuisa fuit et indiuisibilis in mouente. Si ergo motor, qui est intelligentia, formam det ad modum mouentis et non mobilis siue eius quod mouetur, illa manet simplex et indiuisa in omnibus illis quae ipsam hoc modo participant. Talis autem forma, quae est ad modum primi motoris, inter omnes formas est intellectus et anima intellectualis. Ergo simplex et indiuisus manet in omnibus qui intellectum participant, propter quod etiam nullius corporis dicitur actus. Quod autem simplex et indiuisum est in omnibus, separatum ab omnibus remanet idem et unum. Igitur quod de intellectuali anima separatur ab omnibus, idem est et unum. Haec autem ratio fundatur super hoc quod nulla forma diuiditur per materiam, ut alia sit in hac parte materiae et alia in illa, nisi quae data a motore ei quod mouetur, distenditur aliquo modo ut uirtus corporis in quantitate eius quod mouetur, et in quantitate motus ipsius, quae quantitas secundum diuersas suas partes particulariter mouet materiae unam partem et aliam, quia si philosophice loquamur, materia non est perceptibilis forma, quae est in intellectu motoris, nisi per quantitatem moti et motus, nec est intelligibile, quod forma aliqua sit per quantitatem moti et motus nisi distensa per totam continuitatem, quae potentia exit ad actum. Et ideo si aliqua forma tali distensione est indiuisibilis, illa non datur per id quod mouetur, nec per motum eius, sed fluit ab ipsa substantia motoris. Et ideo est immaterialis et indiuisibilis in omnibus, et separata ab his in quibus est, remanet una numero et indiuisa. Et haec ratio est fortis. Decima nona uia est sumpta ex hoc quod intellectus locus est intelligibilium et non subiectum proprie. Sic autem arguunt, quod quidquid per unam et eandem rationem est locus omnium, unum est et indiuisum, nisi per situm diuidatur quoad omnia illa. Intellectus autem ut locus se habet ad omnia, et sic est eum omnia fieri unum secundum actum cum omnibus, quia omnium est locus. Tollendo ergo situm, qui sibi non conuenit, unus intellectus est in omnibus intelligibilibus et indiuisus. Igitur unus est in me et in te et in quolibet alio. Igitur post me et te et quemlibet alium, unum et idem est, quod manet ex omnibus post mortem. Et haec ratio est fortis ualde, si bene intelligatur, qualiter intellectus est locus specierum intelligibilium et nullo modo subiectum. Sed de hoc hic agere non habemus, sed in aliis hoc a nobis determinatum est, et ibi etiam probatum est, quod intellectus et id quod intelligitur, unum sunt secundum actum. Uigesima uia est sumpta a passione propria animae secundum intellectum. Et haec est, quod ipsa est imago omnium. Duae enim sunt imagines omnium uniuersaliter solum, quarum prima est uniuersaliter agens; illud enim necesse est esse conueniens omnibus, quia probatum est, quod omne quod fit, fit ab agente conueniente sibi in forma. Alterum autem est materia prima, quae potentia est omnia et habet omnium in se incohationes formarum, et haec est imago secundum potentiam. Prima autem est imago secundum actum; propter quod probatum est, quod actus perfectus omnium est ante potentiam. In his autem nec agens secundum nec materia secunda sunt imagines omnium, quia nec agens secundum per potentiam actiuam nec materia secunda per potentiam passiuam ambit omnia, sed quaedam et illorum est imago. Anima autem per intellectum uniuersaliter agentem intelligibilia est imago omnium et actus et per intellectum possibilem, quo fit omnia, est imago omnium et locus. Igitur natura illa intellectualis non potest esse determinata ad aliquid, sicut neque materia uel agens uniuersaliter possunt esse determinata, quia sic fierent secunda et non prima, nec ambiret omnia, sed quaedam. Si autem hoc est esse necessarium, tunc intellectus indeterminata natura est in omnibus et indiuisa, et quod relinquitur ex omnibus, est indiuisum et unum solum. Uigesima prima uia est sumpta a proprietate primi agentis et ultimae formae. Agens enim uniuersaliter est agens ad hanc intentionem, quod id in quod agit, pertingat ad similitudinem ipsius in forma ultima. Ergo forma inter omnes magis similis est primo efficienti. Haec autem forma ultima est, quae se ex additione habet ad omnes alias formas in genere. Haec autem non est nisi intellectus, quia ista se habet ex additione ad esse, uiuere et sentire et uniuersaliter cognoscere cognitione distincta. Hic igitur inter omnes magis assimilatur eidem agenti et magis participat de bonis eius nobilibus. Diuitias autem nobilitatum non contingit participare particulariter, sed uniuersaliter, nec contingit participare per motum, sed per immobilitatem, quia quod participat particulariter, non participat diuitias, et quod per mobilitatem participat, participat cum indigentia. Intellectus igitur erit natura quaedam quae nec particulariter nec mobiliter participat, sed talis natura nec est particularis nec distans a primo fonte diuitiarum. Igitur intellectus nec est particularis natura nec distans, sed potius una intelligentia primae causae per seipsam coniuncta et ex illis diuitiis influens super animas, quae lumen eius participant, et si sic est una et impartibilis et immobilis in omnibus lumen suum participantibus, sequitur necessario, quod post resolutionem omnium id quod remanet, non est nisi idem et unicum. Et huic rationi fortiter innituntur. Uigesima secunda uia est sumpta penes naturam eius quod est uniuersale. Natura enim communis est ipsa substantia, ad quam refertur diffinitio aut aliquid diffinitiuum illius naturae, et est simplex in se existens et accidit ei quod sit uniuersale uel particulare. Et similiter accidit ei, quod sit in intellectu uel quod sit in sensu. Cum autem per accidens sit uniuersale et in intellectu, tunc per hoc accidens fit uniuersale, quod accipitur ut similitudo omnium eorum quae ambit potentia uel actu. Et quando efficitur particularis et in sensu, tunc fit per hoc accidens quod est esse suum in hac materia sensibili. Si igitur nihil horum accidat alicui naturae simplici, illa nec erit uniuersalis nec particularis, sed in se manet simplex substantia et indiuisa. Talis autem est natura intellectualis, cui non accidit esse in materia uel potius quam impossibile est esse in materia. Igitur per esse non multiplicatur, sed manet simplex et una. Quod igitur remanet post resolutionem omnium, est simplex et unum et non multa. Uigesima tertia uia fundatur super exclusionem falsae responsionis Auicebron. Dicit enim, quod sustinere et recipere sunt passiones materiae, et ubicumque inueniuntur, in illis est materia. Sed patet, quia etiam forma sustinet et recipit, sicut linea rectum et curuum et numerus par et impar et albedo claritatem maiorem et minorem, nec tamen propter hoc sunt composita ex materia et forma. Si igitur anima suscipiat potentias naturales et scientias et uirtutes, non propter hoc sequitur, quod sit composita ex materia et forma. Et quamuis hoc sufficiat ad exclusionem eius quod dicit tamen iam ALIBI probauimus, quod anima non est subiectum scientiarum et uirtutum proprie loquendo nec formarum intelligibilium, sed potius talium est locus, et homo secundum aliquid sui non est subiectum talium, nisi ualde large de subiecto loquamur, et large loquendo de subiecto possunt ea quae non sunt composita, esse subiecta. Si igitur sic se habet intellectus, uidetur esse natura simplex et indeterminata per subiectum et locum. Esse autem, quod indeterminatum est per subiectum et locum, est idem in omnibus, et idem et unicum remanet resolutis illis in quibus est per aliquem modum essendi. Ergo idem est intellectus, qui relinquitur ex omnibus animabus. Uigesima quarta uia est sumpta per similitudinem omnium formarum. Omnes enim formae talis sunt naturae, quod post resolutionem posteriorum remanet unum, quod fuit per esse in omnibus. Et si formae essent substantiae separabiles, remaneret una substantia, quae fuit in omnibus, sicut dixerunt illi qui ponunt formas separatas. In hoc autem in quo deficiunt formae aliae, non deficit intellectus, qui perfectior est omnibus formis. Ergo quod remanet post resolutionem hominum, non est nisi unum per substantiam, quando est separatum. Et sic idem est, quod relinquitur ex omnium hominum animabus. Uigesima quinta uia est sumpta ex hoc quod est causa diuersitatis numeri. Numerus enim non est inuentus nisi per diuisionem, quia diuisio est causa numeri. Quaeramus igitur, quomodo numeratur id quod remanet ex uno homine et ex alio, et supponamus cum philosophis, quod nihil remanet post mortem de his quae sunt uirtutes in corpore; secundum hoc nihil manet nisi natura intellectualis. Constat autem, quod illa non cadit in numerum per formam substantialem, qua una differat ab alia, quia sic essent diuersae species animarum illae quae remanent ex omnibus specie conuenientibus, quod est impossibile. Oportet igitur, quod si numerantur, numerentur per id quod est in anima sicut materia. Tale autem ali quid non inuenimus nisi intellectum materialem, qui uocatur possibilis. Hic autem intellectus, ut probatum est in III De Anima, nec est corpus nec uirtus in corpore nec est materia aliqua, sed est separatus sicut et intellectus agens. Igitur iste cum sit separatus, communis est omnibus, unus in se existens. Igitur nec per illum cadit in numerum id quod remanet post mortem hominum. Igitur nullo modo cadit in numerum, et sic unum et idem est, quod remanet ex omnibus separabile et secundum naturam incorruptibile. Uigesima sexta uia est sumpta ex propria passione separati et ratio, quam facit Auempeche in epistula, quam uocauit De Continuatione Intellectus Cum Homine. Dicit autem sic: Omne separatum ab aliquo respiciens aliquid post se, quod mouet sicut motor separabilis ab illo, est unum apud se nec multiplicatur nisi uirtute, qua continuatur cum illo quod mouet. Ueritas huius propositionis probatur ex omnibus motoribus caeli separatis et ex omnibus motoribus ciuitatum et communitatum, quia quilibet illorum unus apud se manens mouet multitudinem quandam nec multiplicatur nisi multiplicatione uirtutis, qua coniungitur his quae mouet. Habita autem ista propositione procedit sic: omnis motor separatus unus apud se manens et non multiplicatus nisi multiplicatione uirtutis, qua coniungitur his quae mouet, solutis uirtutibus, quibus coniungitur his quae mouet, relinquitur unicus et nullo modo multiplicatus; anima intellectualis per naturam est huiusmodi motor separatus sicut nauta a naui et non coniunctus indiuiduis nisi per uirtutem, qua mouet ea; igitur separata ab indiuiduis anima intellectualis remanet una et eadem substantia apud seipsam, nullo modo multiplicata. Uigesima septima uia est Auerrois super II De Anima supponendo hoc quod demonstrauit Aristoteles, quod intellectus possibilis non est materia, licet secundum aliquid sit materialis. Elicitur autem sic argumentatio eius: Quidquid recipit formam, quae est una, non multiplicata in multis hominibus, in quibus est, ipsum est unum in omnibus illis. Intellectus possibilis sic recipit formam intelligibilem, ut dictum est. Igitur intellectus possibilis est unus in omnibus illis in quibus est forma intellectualis. Probatur autem prima pars primae ex hoc, quod forma recepta numeratur per numerum subiecti recipientis. Et ideo si receptum in omnibus uel multis est unum, oportet, quod recipiens in eisdem sit unum et idem. Secunda autem probatur ex hoc, quod si daretur, quod forma uniuersalis recepta in me et in te, non esset una, sequerentur infinita inconuenientia. Sequeretur enim, quod receptum in me esset singulare et in te similiter, et haec duo singularia habeant unum uniuersale abstractum ab eis, et sic intelligibilis esset intelligibile. Et hoc de necessitate abiret in infinitum, sicut cuilibet patet qui nouit philosophiam. Sequeretur etiam, quod receptio intellectus possibilis esset receptio materiae, quia quidquid recipit formam secundum esse singularis, est materia uel uirtus materialis et non operans nisi in materia. Et hoc est contra naturam substantiae separatae, qualem probat Philosophus esse intellectum possibilem. Sequeretur iterum, quod cum discipulus accipit doctrinam a magistro, quod generaretur in ipso alia quaedam scientia, sicut unus ignis generatur ab alio igne. Quae omnia sunt absurda. Habito igitur, quod intellectus est unus in omnibus, sequitur necessario, quod unum et idem est, quod relinquitur ex omnibus. Et sic habetur propositum sicut prius. Uigesima octaua uia est sumpta a ratione possibilis intellectus, inquantum ipse est potentia omnia, et est cuiusdam philosophi Mauri, qui Abubacher uocabatur, quem alio nomine quidam Haly uocant. Obicit autem sic: quidquid est potentia omnia, non est res in seipsa distincta ab aliquo; intellectus possibilis est potentia omnia; igitur non est res in seipso ab aliquo distincta. Probatur autem prima per hoc, quod si detur, quod id quod est in potentia omnia, sit res distincta ab aliquo, sequitur contradictio, quod uidelicet non omnia sit in potentia, quia non distinguitur ab aliquo nisi per id quod est in actu, et quod est in actu, non est in potentia. Igitur non fuit uerum, quod esset in potentia omnia et nihil omnium in actu, quod tamen probatum est de intellectu possibili. Hoc autem sic habito procedit sic: Quod non est distinctum ab aliquo, secundum se non numeratur, quando est secundum se acceptum; intellectus possibilis non est distinctus ab aliquo; igitur non numeratur, quando secundum se est separatus. Post mortem autem est separatus secundum se acceptus, ergo tunc non numeratur, sed est idem in omnibus et per omnia et non multiplicatus. Uigesima nona uia est fundata super proportionem agentis intellectus et possibilis et item Auerrois in commento super III De Anima, extracta de uerbis eius: Agens enim uniuersaliter omnia non agit nisi fundatum in aliquo, quia agens uniuersaliter est forma, quae nec esse habet nec actionem, nisi fundetur in aliquo. Et sic oportet, quod intellectus agens fundetur in possibili, quia in alio fundari non potest uniuersaliter agens, nisi in eo quod est uniuersaliter receptiuum actionis eius. Et ideo dicit, quod si agens est aeternus, quod necesse est, quod possibilis sit aeternus, loquens contra Themistium et Theophrastum. Et ideo quaerit, qualiter esse possit, quod si agens est aeternum, et patiens aeternum et quod factum ex agente in patiente sit generatiuum et corruptiuum. Si autem sic est, oportet, quod tota natura intellectualis in homine sit separata et aeterna. Quod autem est separatum et aeternum, non numeratur numero materiae, cui per accidens coniungitur; haec enim propositio per se patet cuilibet. Sed intellectus non coniungitur materiae nisi mediante continuo et tempore per formas imaginatas. Igitur non numeratur numero hominum. Resolutis igitur hominibus non remanet nisi unum solum ex omnibus nullo modo multiplicatum. Et est ratio, quae multum est fortis, licet quibusdam non uideatur. Et haec causa est, quia fere tota multitudo nostrorum, qui se dicunt philosophos, est nutrita in positionibus fictis, quas ipsimet inuenerunt et quae tamen nulla possunt persuaderi ratione. Trigesima uia est fundata super hoc in quo pendet homo ad intellectum primum, qui est causa omnis intellectus. Et hoc iterum extrahitur ex uerbis Haly Abubacher. Nos enim iam in Alis Locis ostendimus, quod nihil est in natura sua perfectum, nisi in tantum proueniat perfectum, quod attingat aliquo modo suum mouens primum. Cum igitur secundum Aristotelem homo sit solus intellectus, oportet, quod primus mouens hominem ad hoc esse quo ipse intellectus est, sit intellectus primus. Oportet igitur, quod aliquod simile uel idem intellectui primo dependeat ad ipsum et quod hoc sit maximum bonorum suorum et nobilissimum. Illud autem per quod sic dependet ad intellectum primum, non potest esse nisi separatum; igitur dependet per separatum. Non autem est in homine separatum, nisi quod est non determinatum huic et illi; igitur per hoc quod non est proprium huic et illi, dependet ad intellectum primum. Sed nihil remanet de anima post mortem, nisi id quod dependet ad intellectum primum; igitur quod ex hominibus remanet post mortem, est, quod non est alicui proprium; igitur unum commune est omnium, quod remanet. Et sic habetur propositum. Haec sunt quae partim ingenio proprio, partim ex dictis Peripateticorum collegimus, et sunt difficilia ualde ad soluendum. Sed antequam his respondeamus, disputabimus in contrarium. Et in hac disputatione sicut et in priori nihil dicemus secundum legem nostram, sed omnia secundum philosophiam. Sunt autem plurima contraria illi parti quae nunc probata esse uidetur, nec inuenitur aliquis de Peripateticis antiquis qui haec dixerit, sed illi qui fuerunt auctores idearum, aliquid simile dixerunt, sed illi fuerunt Stoici. Primum, quod est contra istos, est, quod in omni specie differentia constitutiua est una, quae de potentia educitur ad actum. Quae autem de potentia educitur ad actum, secundum esse multiplicatur in indiuiduis et est forma ultima. Ergo forma ultima secundum esse multiplicatur in indiuiduis. Forma autem ultima in homine est anima rationalis et intellectualis; igitur anima rationalis et intellectualis secundum esse est multiplicata secundum numerum indiuiduorum. Quod autem secundum esse uel numerum multiplicatum est, est multiplicatum secundum substantiam; igitur multae sunt in numero et substantia animae rationales, igitur etiam post mortem remanent multae, quia supponimus ex Alibi probatis, quod anima rationalis sit immortalis. Secunda ratio adhuc est, quod sicut uiuere uiuentibus est esse et sentire sentientibus est esse, ita intelligere est esse intelligentibus. Id autem quod est esse his quae sunt, multiplicatur ad numerum eorum, cum esse sit actus essentiae et diffusio in eo quod est; igitur numeratur numero eius quod est. Intellectualis igitur natura numeratur numero animalium intellectualium, et si substantia eius cadit in numerum secundum numerum intelligentium, non potest intelligentia capere, quod ex his quae sunt actu multa, non relinquatur nisi unum, cum multa secundum esse non resoluantur in unum secundum esse, nisi hoc fuerit genus eorum, et hoc non est hic. Tertia ratio: Una de conceptionibus communibus, quae dignitates uocantur, est, quod multarum substantiarum indiuiduarum multae sunt naturae secundum esse, siue natura dicatur forma siue materia. Si hoc autem est uerum, tunc non potest esse uerum, quod una natura numero dans esse sit mea et tua et cuiuslibet alterius. Constat autem, quod intellectus solus est natura hominis. Igitur intellectus non capit, quod haec natura una numero sit in multis. Et est haec dignitas, quae multis obstat ad intellectum trinitatis. Nec potest dici, quod intellectus secundum actum siue secundum influentiam suae lucis faciat hominem esse hominem in natura et substantia, quia nihil secundum agere est actus secundus alicuius, nisi quod secundum esse substantiale est actus primus eiusdem. Et haec ratio meo iudicio est adeo fortis, quod non potest responderi. Quarta ratio ad idem est. Esse uniuscuiusque est actus formae ultimae. Aut igitur hic homo habet esse proprium aut non habet. Si dicatur, quod non habet esse proprium, cum ab esse proprio sit indi uiduum hoc quod est, sequitur, quod iste non sit indiuiduum nec hoc quod est, et si non est, quod est, sequitur contradictoria uerificari de eodem, quia omne quod est, est hoc quod est; igitur iste est hoc quod est, et non est hoc quod est, quod est impossibile. Igitur oportet dari, quod iste ab esse proprio sit hoc quod est. Quod autem iste est, non est ille, igitur ultima forma istius non est ultima forma illius. Si forte dicat, quod haec appropriatio esse est ex parte materiae et non ex parte formae, contra: esse non est nisi formae ipsius diffusio; igitur non potest esse proprium ipsum esse, nisi sit propria forma, et sic redit, quod anima intellectualis numeratur ad numerum eorum qui sunt hoc quod sunt, ab anima intellectuali. Quinta ratio ad idem est, quod si homo non est homo per coniunctum sibi secundum esse intellectum, tunc sequitur, quod non sit nisi uiuum et sensibile per ea quae de anima sibi secundum esse coniunguntur, igitur quod secundum esse non coniungitur sibi nisi genus. Habitum autem est in tota philosophia, quia genus nihil determinat ad esse, sed tantum dicit potentiam. Igitur homo non est aliquid ad esse specificum et perfectum determinatum. Ridiculum autem est, quod ea quae sunt minus perfecta, sint determinata in esse, id autem quod inter omnia generata est perfectius, non sit nisi in potentia. Et haec ratio est ualde efficax. Sexta ratio ad idem est, quod saepe in tota philosophia probatum est, quod ea quae secundum esse separata sunt et non sunt de esse singularis designati, nec prosunt ad esse nec ad scientiam nec ad generationem, quia nihil est, quod est, nisi per coniunctum sibi secundum esse nec scitur aliquid nisi per id quod est natura sua secundum esse, nec generatur aliquid nisi per hoc quod tangit materiam et agit in eam. Si igitur intellectus est secundum esse separatus ab homine, ita quod ipse non est de esse eius, ut dicunt isti, homo nec diffinitur per intellectuale nec est per ipsum. Igitur non potest sciri, quid sit homo, perfecte. Si forte dicat, quod sic est de esse hominis, quod ipse non est de esse alicuius in singulari, hoc non potest stare, quia homo per se existens nullus est in re extra, sed homo est singularis aliquis homo, et homo uniuersalis non est nisi in intellectu, aut incidemus in sectam eorum qui ponunt esse ideas. Igitur si intellectus est de esse hominis, erit de esse huius hominis et illius. Quidquid autem est de esse huius hominis et illius, multiplicatur in illis, quia non potest intelligi, sicut supra diximus, quod aliquid unum numero sit de esse multorum non multiplicatum in illis. Et sic patet, quod etiam post mortem multi relinquuntur esse intellectus, et sic habetur propositum. Septima ratio est sumpta ex proprietatibus separati. Probatum est enim, quod nisi forma educatur de materia et secundum esse sit in ipsa, quod non fit unum ex ea et materia, quamuis etiam dicamus formam esse a datore formarum. Unde constat, quod ex his quae omnino separata sunt, quamuis postea materiae coniungerentur, non fit unum. Et huius causa est, quia per esse sunt separata. Si igitur sint separata ante subiectum materiae et maneant etiam separata ipso subiecto manente iam existente, tunc penitus impossibile est ex his fieri unum. Talis autem ponitur esse ab istis anima rationalis. Igitur ipsa penitus est separata ante corpus et corpore iam existente; igitur ipsa numquam aliquam corpori et homini confert unitatem, neque esse actu est per ipsam. Cum igitur nihil aliud sit hoc per quod homo actu sit ens et unum, sequitur, quod homo nec sit actu ens neque unum. Octaua ratio est: Omnis diuersitas, quae est inter auctores idearum et Peripateticos, est ex hoc quod illi qui dixerunt ideas esse, ponebant eas esse principium cognitionis et scientiae. Peripatetici autem dicebant, quod id quod non est esse rei, non potest esse principium cognitionis rei, quia omnis res cognoscitur ex his causis et principiis et elementis, ex quibus est; et quod nihil horum habet esse separatum ab esse rei, nisi secundum quod est intentio per intellectum denudata ab illa. Constat autem, quod cum homo sit solus intellectus, quod ipse est principium cognitionis hominis et elementum et causa. Elementum autem est, quod est de compositione et esse; igitur intellectus est de compositione hominis et esse. Quod autem sic est de compositione et esse ut elementum, multipli catur in compositis. Igitur intellectus multiplicatur in hominibus. Et cum radix aduersarii sit, quod non multiplicatur, patet, quod destructa radice destructa est positio dicens, quod non est nisi unus intellectus, qui remanet ex omnibus hominibus. Omnes autem istae rationes sunt metaphysicae et absque dubio demonstratiuae et omnes fundatae super actum et effectum causae formalis, quae est unum elementorum componentium compositum. Nona ratio est, quia, sicut iam in II De Anima probatum est, quoniam in omni natura in qua est aliquid factum et generatum, oportet aliquid esse agens et aliquid possibile et illam actionem suscipiens. Constat autem, quod et omnes confitentur, quod in natura animae est aliquid factum et generatum quod est speculatiuus intellectus, et est factum et generatum non actione et generatione naturae, sed actione et generatione animae simpliciter, quoniam nullum principiorum naturae agit in tali facto uel patitur. Igitur oportet, quod in ipsa natura animae sit aliquid agens animaliter et aliquid patiens animaliter, ut ita dicam. Cum autem speculatiuus intellectus, qui est factus et generatus, multiplicetur secundum ea in quibus fit, necesse est, quod subiectum ipsius, quod est patiens, multiplicetur secundum eadem, quia speculatiuus non numeratur nisi numero subiecti. Igitur possibilis intellectus multiplicatur secundum numerum speculantium, ergo multiplicatur etiam secundum numerum aliorum. Igitur multi sunt possi biles intellectus relicti ex multis hominibus. Et haec ratio sumitur ex propria natura animae rationalis, et est fortis, et infra apparebit uirtus eius. Decima ratio est sumpta a speciali ratione animae, quia, sicut probatum est in II De Anima, cadem est ratio animae, quae est figurae. Sicut enim est trigonum in tetragono, sic uegetatiuum est in sensitiuo et sensitiuum in rationali. Trigonum autem est in tetragono ita, quod tetragonum non est separabile ab ipso, et sic nec intellectiuum separabile est a sensitiuo nec sensitiuum a uegetatiuo. Si autem sic est, tunc oportet unam esse substantiam intellectiuam, quae sit sensitiua secundum potentiam uitae et animae et uegetatiua. Non autem est intelligibile, quod aliqua substantia una sit propria alicui secundum potentiam unam et secundum aliam sit communis omnium et nulli propria, quamuis intelligibile sit, quod ab una substantia fluant potentiae, quarum quaedam sint separatae et quaedam coniunctae corpori, sicut uirtutes operantes in corpore. Ergo non est intelligibile, quod intellectus, qui est in sensitiuo, non separabilis ab ipso, sit communis omnibus hominibus, unus in numero existens. Ergo quod separatur de eo ex uno homine, non est illud idem quod separatur de alio ex alio. Undecima ratio: Adhuc ordo est in istis formis ita, quod semper una est umbra et resultatio alterius, secundum quod magis uel minus immergitur materiae. Umbra enim intellectus est sensus, et umbra sensus est uegetabile. Hoc autem esse non posset, nisi essent a principio uno. Illud igitur unum principium pro certo non est causa nisi unius, una igitur substantia est uegetabilis et sensibilis et intellectualis anima, haec autem substantia est forma. Cum igitur una et eadem forma secundum suum esse non possit in parte esse communis omnibus una numero existens et in parte propria, non potest esse similiter, quod anima secundum intellectum sit communis et secundum sensum propria, et sic iterum redit, quod non est idem, sed diuersum, quod de intellectu post mortem relinquitur ex omnibus. Duodecima ratio est fundata super ordinem eorum quae secundum omnem modum causarum procedunt ab uno primo. In quo ordine impossibile est intelligi secundum nisi fundatum in primo, et tertium non intelligitur nisi fundatum in secundo, et sic in omnibus est usque ad ultimum tam in efficientibus quam in formis et in materiis et in finibus. Accipiamus igitur in formis: Oportet igitur, quod omnis forma secunda fundetur in priori et tertia fundetur in secunda et prima, quia aliter non esset uerum, quod causa primaria plus influeret quam secundaria, et quod causa secunda habet a causa prima, et quod est et quod causa est. Accipiamus igitur animatum uiuum, sentiens et intelligens: constat, quod ista se habent ad inuicem, sicut prius et consequens. Igitur intellectuale et intellectus in formis fundatur in sensitiuo uiuo nec umquam separatur ab ipso. Si igitur sensitiuo et uiuo secundum esse non conuenit uni numero existenti esse in pluribus, impossibile est, quod hoc conuenit intellectui, qui fundatur in illo. Constat autem, quod non conuenit uiuo et sensitiuo sic esse commune. Igitur nec conuenit hoc illi intellectui qui fundatur in ipso. Igitur intellectiuum multiplicatur ad multiplicationem sensitiui. Et sic iterum sequitur, quod non est unum et idem, quod de intellectu relinquitur ex omnibus. Non enim est intelligibile, quod multiplicato fundante non multiplicetur illud quod secundum esse fundatur in ipso. Tertia decima ratio est, quia in fine I De Anima loquitur Aristoteles contra Platonem secundum expositionem Aueerrois. Qui ponebat diuersas substantias esse animae et aliam in cerebro et aliam in hepate et aliam esse in corde. Et dicit unam esse substantiam animae; sicut enim corpus est unum, cuius partes sunt membra, quae organa uocantur, ita anima, quae est perfectio corporis, est una substantia quaedam, cuius partes potestatiuae sunt uirtutes, quae potentiae animae uocantur. Si autem hoc est uerum, tunc uegetatiua et sensitiua et rationalis in homine sunt substantia una. Unum autem et idem secundum substantiam non potest partim esse numeratum secundum numerum eorum quorum est substantia, et partim omnium in communi unum numero existens. Igitur cum uegetatiuum et sensitiuum sint numerata ad numerum hominum, in quibus sunt, erit etiam rationale numeratum ad numerum eorundem. Ac per hoc iterum sequitur, quod multa et non unum sunt, quae relinquuntur ex animabus defunctorum. Quod autem dicunt quidam, has tres esse tres substantias in homine, non reputo opinionem, sed ridiculum, et hoc non dixerunt aliqui Peripateticorum, sed quidam latini naturam animae nescientes hoc confinxerunt, et est expresse a nobis in multis locis improbatum, quia error pessimus est dicere unius subiecti plures esse substantias, cum illae substantiae non possint esse nisi formae; sed unius substantiae esse multas potentias, quando illa substantia fluit ex multis ante se potentiis generum, est necessarium, sicut in Prima Philosophia est probatum. Quarta decima ratio est, quia in omni eo quod procedit de potentia ad actum, est aliquid quod est primum efficiens in actu, cuius uirtus in semine informat omnes alias, et sic informatae sunt uires illae in semine sicut artifex in artificiato. Et conuertitur substantia seminis in spiritum, et spiritus ille mouet materiam ad similitudinem primi efficientis. Cum igitur homo generet hominem ex spermate, est in spermate calor et spiritus animae. Quaeratur ergo: cuius animae? Si dicatur, quod animae hominis, cum anima hominis non sit nisi rationalis, oportet, quod illa ex potentia efficiatur ibi in actu, et quidquid ex potentia efficitur in actu, numeratur numero generatorum; sequitur, quod anima numeratur numero generatorum, et sic habetur propositum. Si autem generans est ibi spiritus animae alterius, tunc sequitur necessario, quod generatum non est ex conuenienti sibi in forma et specie, quod est absurdum. Si quis autem dicat, quod ista ratio uidetur probare, quod anima sit ex materia educta, anima, dico, quae est rationalis, dicendum, quod hoc non sequitur, quia, sicut saepe probauimus, opus naturae est opus intelligentiae et spiritus, qui est in semine hominis, est intelligentiae instrumentum uel etiam causae primae. Et ideo anima rationalis fit ibi ad similitudinem causae, sicut ostensum est in libro De Uita Animae Et Natura; generatum enim educitur ad actum similem principii generantis. Quinta decima ratio super idem fundatur, quia oportet esse in tota natura proportionem inter agens et patiens, ita quod omne patiens similiorem, quam potest, suscipit actum agentis, patiens autem, quod agenti maxime appropinquat per dispositiones conuenientiae, suscipit actum uniuocum agenti. Cum igitur agens, quod totam naturam informat, sit intelligentia secundum istos qui hunc errorem inuenerunt, oportet, quod in patiente, quod maxime agenti intelligentiae appropinquat, educatur forma similis intelligentiae. Hoc autem patiens est corpus hominis maxime aequalitati caeli conueniens, cuius ipsa intelligentia est motor. Igitur in illo faciet actum similem sibi, et hic est anima intellectualis. Igitur anima intellectualis est facta; numeratur igitur ad numerum generatorum. Et sic iterum sequitur, quod non est una numero in omnibus. Sexta decima ratio est. Detur, quod intellectiua pars sit separata secundum esse et substantiam. Quod autem semper separatum est secundum esse et substantiam, non tangit nec agit, ut probatur in XVI Animalium, et quod non agit, non alterat. igitur ad actionem intellectiuae partis nihil fit in homine, homo igitur per intellectum nihil penitus operatur nec patitur. Et si dicatur, quod ex influentia fiunt operationes tales et passiones, contra hoc est, quod huiusmodi influentia non fit nisi per omissionem luminis usque ad animam. Quaeratur igitur, cuiusmodi sit illa luminis emissio quae procedit ad id quod sibi non coniungitur. Et oportet, quod sit aliquid continuans inter illuminans et illuminatum, aut non potest intelligi, qualiter lumen eius ueniat ad animam hominis. Et quaeratur, quid sit illud continuans. Et non erit assignare, quamuis aliquis etiam uelit fingere. Quia igitur separatum omnino non coniungitur nec continuatur actio eius cum homine, oportebit, quod nulla actionum eius passionem inducat in homine, et sic homo nihil agit uel patitur per rationem. Si dicat, quod elementa continuant et illa deferunt actionem ipsius ad hominem, contra hoc est, quod sicut separatur ab homine et uiribus et substantia hominis intellectualis natura, ita et multo plus separatur a corpore alio quolibet nec utitur aliquo corporeo instrumento. Et sic omnino sequitur, quod ad hominem nulla deueniat actio intellectus; et sic nihil agere potest per intellectum, quod est absurdum. Igitur absurda est positio ponens intellectualem naturam omnino secundum esse separatam esse ab anima hominis. Si uero coniuncta est animae hominis, procul dubio numeratur numero hominum, et sic non est unum numero, quod relinquitur ex omnibus hominibus de intellectu, sicut dicunt isti. Septima decima ratio est, quod nihil simile est huic in tota natura. Uidemus enim in aliis animae uiribus, quod aliquid formale separatum est a uiribus, quas informat, sed tamen secundum esse non est separatum ab anima, sicut sensus communis, qui forma est sensuum particularium et separatus est ab ipsis et tamen non secundum esse separatus est ab anima, sed potius particulares diriguntur ad ipsum sicut ad formam. Similiter lumen formale est respectu colorum nec tamen propter hoc separatum est omnino a perspicuo, ex quo colores generantur, et in omnibus ita uidemus, quod id ad quod sicut ad informans diriguntur cetera, secundum esse non est separatum a subiecto eorum et substantia, in qua fundantur, quae diriguntur ad ipsum, quoniam si esset separatum omnino, non esset ratio, quare et qualiter diriguntur ad ipsum. Cum igitur omnia quae sunt animae hominis ut uires et operationes et passiones, dirigantur ad intellectum sicut ad continens et ordinans et formans, non potest intelligi, quod intellectualis natura secundum esse sit extra animam et penitus separata. Si autem secundum esse coniuncta est, oportet, quod numeretur numero hominum. Igitur intellectus sunt tot quot sunt homines, igitur non erit unum numero, quod relinquitur ex omnibus. Octaua decima ratio est, quod, sicut in um probatur Animalium, natura per media omnia progreditur usque ad extremum. Et ideo post marinum non statim facit agreste, nisi transeat omnia media quae partim sunt marina et partim agrestia. Cum igitur uideamus in perfectionibus naturalibus infima et media et altissima, natura attingit omnia illa per generationem, igitur ex uegetabilibus sicut ex potentia uenit in sensibilia sicut in actum medium et ex his sicut ex potentiis uenit in rationabilia sicut in actum altissimum. Oportet igitur, quod anima rationalis sit actus primus alicuius naturae materialis. Actus autem primus numeratur numero eorum quorum est actus. Ergo tot sunt animae rationales quot sunt homines. Et sic iterum relinquitur, quod non est idem et unum, quod remanet ex omnibus hominibus. Nona decima ratio est fundata super hoc quod probatum est in XII Animalium, quod id quod organum proprium habet in corpore, coniunctum est et non habet esse separatum ab anima. Intellectus autem habet organum in corpore, sicut Ibidem probatur, quod manus sit organum intellectus. Igitur intellectus non habet esse separatum ab anima; quamuis enim manus sit organum intellectus et ideo sit organum organorum et species aliorum organorum, tamen intellectus non est uirtus organica, quia nihil accipit a manu, sed potius mouet manum conferendo ei speciem artis, quam producit exterius in materiam. Sed ex hoc patet, quod ipse non habet esse separatum ab anima; et sic iterum sequitur, quod numeratur numero hominum et non potest esse idem unicum, quod relinquitur ex omnibus. Uigesima ratio est, quia est ordo in formis naturae. Uidemus enim quasdam formas quae sunt tantum formae et separatae penitus, et uidemus quasdam quae non sunt nisi imagines et sunt coniunctae penitus, sicut sunt formae corporum. Oportet igitur, quod sint formae mediae et sint illae quae dicuntur animae. In omni autem forma est aliquid sine quo forma non potest esse forma, et hoc est actus formandi et terminandi, quia forma est terminus esse, in quo res ponitur per formam, et ideo forma dat esse et rationem rei, cuius ipsa est forma. Formae autem corporum et per esse et potestatem sunt immersae materiae, formae autem separatae per esse et potestatem sunt remotae a materia et sunt super eam. Formae igitur mediae sunt per esse separatae et per operationem et potentiam coniunctae, si hoc est possibile, aut per esse quidem coniunctae et per operationem separatae, si hoc est possibile, aut secundum aliquid sui coniunctae et secundum aliquid separatae, si hoc est possibile, quia non potest pluribus modis medium uariari. Sed primus modus medii est impossibilis, quia cum operatio fluat ab essentia, non potest esse aliquid per esse et substantiam separatum et per operationem coniunctum. Similiter secundus modus medii per eandem rationem est impossibilis, quia coniunctum per esse non habet aliquam operationem quae non sit coniuncti, nec potest habere. Relinquitur igitur tertius modus solus. Oportet igitur, quod sint formae partim coniunctae et partim separatae. Et tales non sunt nisi animae hominum, in quibus et separatorum et coniunctorum inueniuntur operationes. Quidquid autem est, quod in parte coniunctum est et in parte separatum, numeratur numero eorum in quibus habet utrasque operationes; anima rationalis est tale aliquid, igitur numeratur numero hominum, in quibus habet utrasque operationes. Non ergo idem est, quod relinquitur ex omnibus, sicut iam saepius conclusum est. Uigesima prima ratio est ad idem fundata super hoc quod saepe probatum est in libris De Anima et Animalibus, quod sicut se habent artes ad instrumenta, sic se habent animae ad corpora. Unde sicut tibicines non possunt induere instrumenta architectonicae ad modulandum in musicis, ita non potest anima una uti alterius animalis corpore ad operationes suas animales proprias. Et ideo datur manus intellectui et non alii potentiae animae, quia olfactus non exercet operationem suam per manum. Unde etiam probatum est in II De Anima, quod omnis diuersitas, quae est in corpore, est propter diuersitatem potentiarum et operationum animae. Uidemus autem determinatam esse diuersitatem in organis humani corporis, non conuenientem cum aliis animalibus in figura omnino. Cum igitur non possit hoc esse propter animam sensibilem, in qua communicat homo cum brutis, oportet, quod hoc sit propter opera animae intellectiuae. Igitur intellectiua aliquo modo coniungitur corpori, et quocumque modo coniungitur secundum esse, ipsa numeratur necessario secundum numerum corporis, et erunt tot intellectus quot sunt corpora, et resolutis corporibus sequitur, quod non est idem et unum, quod relinquitur ex omnibus. Uigesima secunda ratio est fundata super hoc quod in tota natura, siue sit generabilium siue perpetuorum, numquam inuenitur, quod duo uel tria uel plura mobilia aeque immediate motorem respicientia moueantur ab uno motore. Hoc enim nec in caelis est, qui mouentur a substantiis separatis, nec in generabilibus, quae mouentur a substantiis sibi per esse coniunctis, nec etiam in artificialibus inuenitur hoc, nisi aliquis moueat plura ita, quod unum per aliud; sed quando sic mouentur plura ab uno, tunc non aeque respiciunt motorem ea quae mouentur ab ipso. Si ergo hoc numquam facit natura nec intelligi potest, qualiter fieri possit, cum anima intellectualis se habeat ad corpus sicut motor et sit haec habitudo huius animae propria, non potest intelligi, quod una anima sit mouens omnia corpora quae mouentur, sed quod tot sunt animae quot sunt corpora mota, quia constat, quod anima non mouet corpus unum per alterum. Et sic iterum sequitur, quod tot relinquentur animae post mortem, quot erant corpora, quae mouebantur ab ipsis. Uigesima tertia ratio est fundata super potentiam, qua anima mouet corpus; aut enim mouet per imperium aut per coniunctionem et unionem sui ad ipsum. Si primo modo mouet, tunc oporteret, quod per aliquod imperium animae rationalis ueniret ad corpus; et hoc esse non posset nisi sensibilis, et hoc improbatum est in III De Anima, quia saepe intellectus mouet contra sensum, sensibili uirtute reluctante et mouente in contrarium. Igitur oportet, quod moueat per unionem sui secundum esse. Quidquid autem unitur alicui secundum esse, numeratur numero illius. Igitur iterum sequitur, quod tot sunt intellectus quot sunt homines, et sic iterum sequitur, quod non est idem unum, quod relinquitur ex omnibus. Uigesima quarta ratio est deducens ad inconueniens. Si enim homo est solus intellectus et homo non generat nisi habens animam sensibilem et nihil de intellectu, sequitur, quod homo non generat hominem, sed animal imperfectum, quia generatio hominis non includit formam ultimam, nec ultima forma secundum esse est aliquid de homine; quae omnia ualde sunt absurda. Uigesima quinta ratio est fundata super hoc quod secundum dictum istorum sequitur, quod anima rationalis non sit anima, sed substantia separata. Siue enim accipiamus diffinitionem animae, quae est sicut conclusio, siue illam quae est sicut demonstratio positione differens, semper hoc sequitur, quod separatum secundum substantiam et esse nec est endelechia corporis organici potentia uitam habentis, nec est causa et principium huius uitae, quia separatum non tangit, et si non tangit, non agit neque operatur nec est causa operationis; igitur non est anima; quod autem est, id omnes confitentur. Si autem dicat aliquis, quod substantia intellectualis ita est in omnibus, quod in nullo per se, hoc ridiculum est, quia de rebus naturalibus nihil est in omnibus, nisi quod est in unoquoque eorum. Sed in rationibus attributionum aliquid potest attribui toti, quod non conuenit partibus secundum se, sicut ualor centum marcarum uel sonus, qui attribuitur cadenti modio milii, uel tractus nauis, qui attribuitur aliquot hominibus, ita quod nulli secundum se. Sed id quod est natura et forma, numquam est sic uniuersitatis nisi per hoc quod est cuilibet secundum se. Uigesima sexta ratio est contra hoc quod dicunt, quod prima perfectio hominis non est numerata numero hominum, sed secunda perfectio est numerata numero hominum. Unus enim intellectus est, ut dicunt, in omnibus, sed tamen intelligere istius non est intelligere illius, et dum intelligo ego, non oportet, quod intelligas et tu. Secunda enim perfectio siue actus secundus non est nisi essentialis actus siue essentiale agere actus primi, et secundus actus est propria operatio actus primi. Ubi igitur secundum esse non est actus primus, ibi non potest intelligi actus secundus. Ergo si actus primus non est in illo uel in isto, actus secundus non potest intelligi esse in illo uel in te, aut si actus secundus est in te uel in illo, erit in te actus primus et numerabitur numero hominum. Et tunc falsa est positio, et erunt multae animae rationales. Uigesima septima ratio est, quia si actus secundus sit proprius remanente communi actu primo, aut hoc erit per se aut per accidens. Constat autem, quod hoc non est per se, quia non per se est actus secundus, quia non est nisi operatio exiens ab esse et essentia actus primi neque aliquo indiget ad hoc nisi essentia actus primi. Et ideo si actus primus sit aeternus, erit aeternus actus secundus, quia ita se habent actus primus et secundus, sicut se habent ad inuicem lux et lucere et calor et calere et huiusmodi. Oportet igitur, quod hoc sit per accidens. Et hoc concedunt isti et dicunt hoc accidens esse continuationem luminis intellectualium imaginatis formis in anima, continuari autem lumen cum imaginatis, et accidit hoc intellectui et accidit imaginationi. Igitur iste homo, inquantum est hic homo, est homo per duplex accidens. Cum igitur hic homo sit substantia, erit illa quae uerissime inter omnes substantias est substantia, ab accidente, quod non est nisi ridiculum apud omnes philosophiam scientes. Uigesima octaua ratio est fundata super hoc quod, cum anima dicatur esse actus animati, dicitur actus animati sicut somnus, principium autem operationum animati est sicut uigilia. Si igitur non sit actus animati sicut somnus, non erit actus animati, qui est sicut uigilia; sed cuius non est actus primus, non est actus sicut somnus; ergo cuius non est actus primus, non est actus secundus, qui est sicut uigilia. Hominis autem non est actus primus, ut dicunt isti; igitur huius animati quod est homo, nulla anima propria sibi determinata est actus; igitur est animatum, cuius anima non est actus. Et ad hoc sequitur contradictio, quia animati omnis anima est actus et huius animati nulla anima est actus, quia si anima propria sibi determinata non est actus eius, nulla anima est actus eius; et sic anima est actus eius et non est actus eius, quod falsum est. Igitur relinquitur, quod sit actus eius primus. Et si sic est, numeratur numero hominum, et sic sequitur idem quod prius. Uigesima nona ratio est, quod secundum istos motor aeternus mouet mobile generatum et corruptum, quod est contra omnem scientiam naturalem, quia proportio est inter mouens et motum et motor incorruptibilis est motor mobilis incorruptibilis et mouet motum incorruptibilem, sicut patet ex omnibus demonstrationibus quas posuimus in VIII Physicorum et in XI Philosophiae Primae. Nunc autem motor incorruptibilis et perpetuus mouet mobile generatum et corruptum et quandoque mouet et quandoque non mouet. Quae omnia sunt maximae absurditatis apud eos qui philosophiam bene intelligunt. Igitur relinquitur, quod anima rationalis, quae mouet corpus, sit unita ei quod mouetur. Et sic sequitur, quod numeretur numero ipsius. Igitur quod relinquitur, non est unum, sed multa. Trigesima ratio est, quia si, sicut isti dicunt, intellectus non coniungitur nisi per actum suum secundum cum anima hominis per formas imaginationis, sequitur, quod anima hominis nihil operatur per intellectum, quia lumen agentis, quod lucet super formas imaginationis, abstrahit eas et facit uniuersales et ponit eas uniuersales formas non in anima hominis, sed in intellectu possibili, qui in toto separatus est ab homine. Igitur et ipsae formae uniuersales ab homine sunt separatae. Nec intellectus igitur nec intelligibile coniunctum est homini. Homo autem nihil operatur per id quod non est coniunctum sibi. Igitur homo nihil operatur per intellectum; quod est tam uile, quod omnis homo debet ab hoc subtrahere auditum, quia tunc nullus curat intellectum proprium, et nihil est philosophia et nihil est uirtus intellectualis. Trigesima prima ratio est, quia sic homo non est in potentia sciens et nulla potentia est in nobis ad scientiam sicut nec in brutis, quia in nobis non est potentia nisi ad formas imaginationis et de illis non est scientia; intellectus autem possibilis, qui potentia est omnia scibilia, non est in nobis. Igitur non est in nobis potentia ad sciendum; numquam autem erimus id cuius potentia non est in nobis; ergo numquam erimus scientes secundum actum, quod est contra id quod omnes experimur. Et est error Heracliti. Trigesima secunda ratio est, quia secundum hoc nullus est intellectus adeptus. Non enim possumus adipisci proprium intellectum nisi ex intelligibili proprio. Intelligibile autem non est in nobis, nec aliquis adeptus est hoc quod semper manet separatum ab ipso. Intellectus autem omnis semper manet separatus. Igitur intellectus numquam est adeptus, quod cum falsum sit, oportet intellectum esse coniunctum. Et sic iterum sequitur, quod numeratur numero hominum, et erunt multi intellectus et non unus. Trigesima tertia ratio est, quia secundum hoc quod isti dicunt, anima intellectualis nec ut actus primus nec ut actus secundus coniungitur homini. Et quod non ut actus primus, patet ex hoc quod intellectum possibilem ponunt separatum. Quod autem non coniungatur ut actus secundus, probatur ex hoc quod licet uniuersale abstrahatur a forma imaginationis, tamen non est forma, quae sit in imaginatione, immo, sicut dicunt, est idem apud omnes. Si igitur et intellectus est idem apud omnes, et speculatum est idem apud omnes. Speculatio non est coniuncta homini in aliqua parte, ergo per eam non est homo homo designatus in numero, et sic intellectus in nulla sui parte cum homine continuatur. Cum igitur hoc falsum sit, patet, quod est coniunctus et numeratus numero hominum. Trigesima quarta ratio est, quod secundum hoc sequitur, quod anima moriatur cum corpore, quia ex quo non continuatur nisi per imaginationem, non remanente forma imaginationis non continuabitur cum intellectu. Cessat autem imaginatio non existentibus organis sensuum. Igitur tunc nihil penitus remanet de anima hominis; igitur pereunte corpore perit anima, quod alibi a nobis improbatum est. Oportet igitur dicere, quod intellectus sit pars hominis et animae hominis et quod numeretur numero hominum, et sic non est unum, quod remanet, sed multa numero. Trigesima quinta ratio est, quod si ponamus, quod omnes homines simul destruantur, sequitur tunc, quod sit substantia separata, quae nihil mouet et nihil agit, et hoc est frustra esse in natura. Oportet ergo dicere, quod non sit separata, sed numerata numero hominum. Tamen ad hoc solum uidetur respondere Auerroes et dicere, quod numquam cessauerunt nec cessabunt homines esse nec artes neque philosophia, et si cessauerunt in una quarta caeli propter motum astrorum, non cessauerunt in alia, et sic semper fuerunt et erunt. Sed hoc nihil est penitus, quia quocumque modo sit populatio terrae, tamen positio est possibilis, quia uidelicet omnes uno momento destruantur, et id quod sequitur, est falsum et impossibile; et cum hoc sequatur ex hypothesi, quam ponunt, hypothesis est falsa et impossibilis. Trigesima sexta ratio est, quia secundum hypothesim istorum substantia perpetua et separata est in potentia et imperfecta et accipit aliquo modo perfectionem a rebus generatis, quia intellectus possibilis secundum istos est imperfectus, et perficitur imaginatis, quae aliquo modo mouent ipsum et educunt ad actum, secundum quod sunt sub lumine agentis, sicut colores mouent uisum, secundum quod sunt sub lumine solis. Quam absurdum autem hoc sit, quod substantia aeterna sit in potentia et efficiatur in actu et tempore et per id quod est temporale aliquo modo, scit omnis philosophus. Absurdum igitur est ponere intellectum secundum esse separatum, igitur numeratur numero hominum. Tamen Auempeche iam dixit istam absurditatem in epistula, quam uocauit De Con tinuatione Intellectus Cum Homine. Unde dixit, quod cum dicit, quod puer in potentia est sciens, quod ibi triplex est potentia: una, qua puer est in potentia ad formas imaginationis, secunda, qua formae imaginationis sunt in potentia ad lumen agentis, tertia, qua intellectus possibilis est in potentia ad formas separatas a lumine agentis. Dum autem omnia inconuenientia istius erroris persequi uolumus, nimis protenditur disputatio in prolixitatem. Haec igitur sufficiant, quia ex istis alia his similia colligi possunt etiam a quolibet parum sciente, maxime qui legit libros de philosophia, quos edidimus de partibus animae et de philosophia prima. Ad hoc igitur, quod iste error bene elidatur, dicamus breuiter, naturam intellectus explanantes et nostram de eo opinionem, quia nos haec quae hic dicimus, alibi probauimus et prolixe tradidimus. Dicamus igitur in nostra anima partem esse intellectualem et ipsam, quae dicitur anima rationalis, dicimus esse substantiam, ex qua emanant potentiae, quarum quaedam sunt separatae, ita quod non sunt corporeae formae nec uirtutes in corpore, quaedam autem emanant ex ipsa, quae sunt uirtutes operantes in corpore. Et illae quae non sunt uirtutes in corpore, sunt in ea ex similitudine sua ad causam primam, per quam est et per quam stat esse ipsius. Illae autem quae sunt uirtutes in corpore, sunt in ea, secundum quod ipsa est anima, cuius proprium est esse actum corporis et agere in corpore et in naturam, quia sic natura et naturales potentiae sunt instrumenta eius. et ideo dicitura quibusdam esse in horizonte aeternitatis et temporis. et intellectus etiam, qui fluit ex ipsa, secundum quod ipsa emanat a causa prima et stat per ipsam in esse, propter hoc uariatur et efficitur uarius in se et in speculatione, quoniam id quod fluit ab ea, secundum quod ipsa est resultatio naturae intellectualis primae conuersa ad primam causam per lucis suae participationem, est in ea sicut lux et est intellectus agens; quod autem fluit ab ea, secundum quod ipsa substantia, per quam est natura corporis stans et fixa et contenta, est intellectus possibilis. Et ideo etiam habet tres theorias, quoniam theoria sua secundum lucem agentis est philosophia prima, secundum autem conuersionem ad imaginationem habet theoriam mathematicam et secundum conuersionem ad sensum communem habet theoriam physicam. Omnium enim Peripateticorum est ista sententia, quod substantia intellectualis, quam Arabes philosophi uocant intelligentiam, est substantia stans et in esse fixa per causam primam et ab ipsa habet in esse necessitatem. Sed est intellectualis natura uicinior causae primae, et est intellectualis natura uicinior naturae. Et illa quidem quae uicinior est causae primae, secundum suos ordines mouet orbes, et est in quolibet orbe intelligentia ordinis alterius et alterius secundum naturam, quia si in orbe uno essent intelligentiae duae, hoc esset, sicut quod unum mobile haberet duos motores separatos, sicut si una nauis haberet duos gubernatores, quorum uterque eodem modo simul totam nauim gubernaret; et hoc esse non potest. Si autem plures haberent unam, hoc esset impossibilius; hoc enim esset, sicut si duae naues omnino dissimiles gubernarentur ab uno gubernatore, quod est impossibile, quia oportet, quod cuilibet mobili secundum naturam suus proportionetur gubernator. Illa autem natura intellectualis quae uicinior est naturae, illa proportionatur naturae sicut motor ipsius et illa est natura corporis nobilissimi in genere naturalium corporum. Naturam autem uoco, prout est {principium motus et status per se et non secundum accidens}; sic enim corpora superiora potius sunt loca et principia naturae quam naturalia. Et quia haec natura intellectualis est motor naturalis corporis et cum hoc est stans per causam primam, oportet, quod, secundum quod est motor, fluant ab ipsa potentiae uitae, quibus secundum uitae opera mouet naturam corporis; et secundum quod stat per causam primam, fluant ab ipsa potentiae, quibus pendet ad causam primam, et ideo ipsa una existens in substantia sic habet duplex esse, sicut patet per antedicta. Cum autem per hoc quod pendet ad causam primam, nullo modo sit in potentia, sed actus purus, secundum hoc est in ea intellectus agens uniuersaliter. Et cum ipsa sit in potentia secundum seipsam sicut et aliae substantiae intellectuales, secundum hoc est in ea intellectus possibilis; omnis enim intellectualis natura in seipsa considerata non est nisi in potentia, et similiter omne causatum in se non est nisi in potentia; sed secundum quod est a causa prima, est in actu et accipit sui esse necessitatem. Et de hoc late tractatum est in XI Primae Philosophiae. His ergo duobus modis accipit intellectum agentem et intellectum possibilem. Quia autem omnis intellectualis natura necessitatem habens a causa prima et possibilitatem a seipsa potest conuerti supra seipsam, et in conuersione illa lux, quae est a causa prima, penetrat possibilitatem, quam habet in seipsa: ideo etiam anima conuertens se super se, accipit intellec tum tertium, qui est informatio agentis, qua informat possibilem luce sua, sicut oculus informatur per lucem corpoream, ut uideat. Et hunc intellectum quidam uocant formalem, et aliqui improprie loquentes uocant eum speculatiuum. Sic autem informatus intellectus possibilis apud se habet intellectum principiorum ex lumine illo. Quae omnia quidem principia unum sunt et simplex, secundum quod pendent ex uno lumine intellectus; diuisionem tamen habent et compositionem et multitudinem, secundum quod lumen illud terminatur et definitur ad terminos dignitatum. Et ideo naturaliter sunt in nobis principia nec discimus ea, nisi inquantum terminos accipimus. Sicut autem lumen solis se habet ad colores, ita quod non nisi sub actu lucis abstracti uidentur, ita etiam est de formis imaginatis et in sensitiuis acceptis ad lumen intellectus agentis. Et ideo non accipiuntur ab intellectu possibili nisi separatae ab eadem luce quae est actus et perfectio possibilis, et sub actu luminis agentis intellectus efficiuntur in intellectu possibili non omnino sicut in materia, quia forma accepta in materia perficit eam secundum esse et speciem, et ideo quando accipit unam, non est possibilis ad eam quae est opposita illi uel disparata, nec etiam cognoscit eam, quia accipit eam secundum esse indiuiduum. Sed intellectus potius accipit intentionem formae quam formam nec accipit eam secundum intentionem indiuidui nec sicut in subiecto, sed potius sicut locus et species formarum. Et est locus, secundum quod est potentia ambiens tales formas, species autem est per lumen agentis penetrans ipsum et perficiens. Et ideo cum fiat unum tertium a componentibus, quando aliquid componitur ex materia et forma, non fit sic unum, quando componitur intentio uniuersalis cum intellectu possibili, sed fit unum actu, quia idem est actus intelligibilis qui est actus possibilis intellectus. Et sic intelligit uniuersaliter, quod in his quae separata sunt a materia, cum non possint separari nisi per influxum eis lumen intellectus, idem secundum actum est intelligens et intellectum. Et haec compositio singularis est intellectui, quando alterum componentium efficitur unum in actu cum componente reliquo, et in hoc differt a compositione materiae et formae. Et iste pro certo fuit intellectus Aristotelis in uerbis suis de intellectu, et solus iste est uerus et nullus alius. Et iste intellectus qui sic componitur ex intelligibilibus ad formam et actum intellectus mediantibus principiis, quae habet apud se, secundum meam opinionem uocatur speculatiuus. Et quia iste intellectus in omnibus quae speculatur, inuenit actum suum, ideo si resoluat speculata in actum suum, in omnibus speculatis intelligit seipsum et adipiscitur sic se, et quanta sit uirtus eius et quanta sit pulchritudo sua, et sic cognoscit, et quid sit et quantus sit et quam speciosus. Et hic uocatur intellectus adeptus et non est, nisi quod conuertit speciositatem suam ad intelligentias, unde uenit primo ista speciositas, et sic per omnes deueniet ad causam primam, unde dependet secundum esse suae necessitatis, et sic continuabitur radici immortalitatis et felicitatis aeternae. Et hoc est quod uerius de intellectu dici potest et natura ipsius, et disputauimus de hoc latius in libro De Perfectione Animae, qui secundus est in libro De Intellectu Et Intelligibili, quem scripsimus. His ergo sic praelibatis respondemus ad obiecta per ordinem. Nec est modo difficile respondere, dummodo bene in mente habeantur ea quae dicta sunt. Ad id quod obiciunt uia prima, quod una sit causa efficiens, quae sit intelligentia largiens formas, et quod cessante eo quod diuersificat modum essendi ex parte suscipientis, non remaneat nisi effectus unus simplex, qui est lux intelligentiae causantis, sicut exemplificant in effectibus ignis: dicendum, quod hoc probat non tantum animas esse idem cessantibus corporibus, sed probat omnia esse idem cessante materia suscipiente. et supponit illa obiectio, quod formae sint a datore et non educantur de materia, et ideo hoc est Platonicum et non de sententia Peripateticorum, et est obiectio Auicennae et cuiusdam Theodori, qui imitatur ipsum, et fundatur super propositiones falsas, quia cum forma educatur de materia, modus essentialis, quem habet essendi, est a differentia specifica et non ab efficiente, quia cum causa efficiens sit extrinseca rei, ab ipsa effectus nec est unus nec multus, sed est tantum ab ipsa sicut a mouente, modum autem essendi substantialem habet ab ea quae est causa formalis in genere uel in actu, sicut differentia est forma. Si autem dicat, quod anima rationalis non educitur de materia, sed potius uenit ab extrinseco: dicendum, quod hoc modo non educitur de materia sicut aliae formae, ita quod exeat de principiis materiae corporalibus, sed educitur in esse ex materia per principium primum operans in materia, quod, sicut diximus, anima est stans per causam primam iuxta naturam. Et ideo in essendi modo operatur quidem causa prima, sed in naturae et materiae principiis, quia aliter inutile esset semen hominis in generatione et homo non esset res naturae, quod falsum est. Et ideo etiam anima humana quaedam habet quae sunt uirtutes in corpore, et quaedam quae non sunt uirtutes in corpore. Et licet hoc sufficiat ad solutionem obiectionis, tamen si de hoc quis multa uelit, legat in libro meo, quem De Natura Animae et Generatione fecimus, et multa expresse probata inueniet. Ad id autem quod secundo obiciunt, dicendum, quod intellectus unius animae distinguitur ab intellectu alterius animae per numerum, et est ista diuisio similis diuisioni quantitatis. Hoc autem qualiter sit, sic potest intelligi: quia procul dubio, si quis dicat intellectum esse ex materia, non poterit euadere inconuenientia illa omnia quae concludit inducta obiectio, et multa alia quae de facili possunt concludi, quia nihil est dare intellectui materiam et negare ab eo omnes materiae proprietates. E contra autem si quis negat omnino ab intellectu potentiam materiae et ponit intellectum agentem, cum non sit, in quo fundetur intellectus agens, ponit intellectum agentem nihil esse secundum esse ratum in natura. Et ideo Aristoteles in II De Anima probat duo de intellectu possibili, quorum unum est, quod sit nec corpus nec uirtus in corpore. Secundum autem est, quod sit natura, quae est in potentia omnia fieri. Et per primum quidem habetur, quod nec materia sit nec uirtus materiae, per secundum autem habetur, quod sit subiectum quoddam in genere substantiae. Et hoc modo accipiendo intellectum fundat et intellectum agentem et intellectum speculatiuum. Et secundum hoc quod fundat ut tabula rasa, sic particulat et indiuiduat ea quae sunt in ipso substantialiter, et nisi hoc modo determinetur ad esse, non potest determinari, quid sit, cum sit potentia omnia et nihil actu. Et hoc iam ante me coactus est concedere Auerroes, quando soluit quaestionem, qua quaeritur, quale ens sit intellectus, cum sit potentia omnia. Quod enim omnia est potentia, nihil uidetur esse secundum actum. Unde ad esse quidem habet determinationem similem materiae per aliquem modum, sed in potentia receptionis omnino est dissimilis materiae. Et hoc decepit Theophrastum, quando putauit, quod intellectus possibilis idem esset cum materia. Et per hoc patet solutio omnium eorum quae in secunda continentur obiectione. Ad ea autem quae tertio obiciuntur, dicendum, quod si nos daremus, quod intellectus possibilis esset materia, tunc sequeretur, quod obicitur. Sed quia nos dicimus, quod est uirtus, quae nec est corpus nec in corpore operans et tamen est substantia fundans intellectum agentem, ideo non sequitur, quod inducitur, quia ex hoc quod est immaterialis, non potest esse, quod habeat actum imperfectum, ex hoc autem quod habeat potentiam loci ad intelligibilia, non potest esse, quin sit in potentia, et cum eo ad quod est in potentia, sit secundum actum suum unum et fundat ipsum non omnino sicut materia, sed sicut locus et species, aliquid habens de natura subiecti, sicut patet per iam dicta. Ad quartum autem dicendum per iam dicta, quod intellectus per hoc quod est in potentia, non diffinit neque determinat aliquid intelligibilium, ad quae est in potentia, tamen aliquid determinat in natura et ideo est ens determinatum in natura. Et ideo ad id quod est actu in natura, non est in potentia nisi per accidens, quia intellectus non intelligitur, nisi per accidens fiat intelligibile, sicut et materia cognoscitur per aliquid cuius ipsa est fundamentum, et locus intelligitur per locatum, et sic est in multis. Scio autem, quod quidam dicunt intellectum intelligi per hoc quod per essentiam est praesens sibi ipsi, et hoc dictum non impugno, sed dico, quod non est dictum secundum philosophiam; secundum philosophiam enim non potest dici, nisi quod a nobis dictum est. Hic autem non suscipimus dicere, nisi quae per philosophiam dici possunt et probari. Ad id autem quod quinto obicitur, dicimus, quod illa obiectio est bona de intellectu agente, cuius lumen est forma intelligibilium in actu, quo mouent intellectum possibilem. Et ille est in parte sicut perspicuum immateriale, quod est locus intelligibilium, sicut perspicuum oculi locus est animatus colorum sensibilium et secundum esse, quod habent in sensu acceptorum. Sed sicut oculus, licet habeat naturam et ambitum potentiae ad omnia quae mouent ipsum secundum actum lucidi, tamen est aliquid determinatum in natura sensus et sic est in se fundans ea sensibilia quae recipit, ita intellectus, licet habeat ambitum potentiae ad intelligibilia, tamen est aliquid determinatum in natura animae et substantiae et per illud fundat in se intelligibilia et cognoscit et iudicat, et hoc modo est natura determinata in uno et non in alio, sicut dictum est. Ad id autem quod sexto obicitur, dicimus, quod hoc quod est causa simplicitatis alicuius per se et non secundum accidens, non oportet esse simplex omni simplicitate, sed ea solum qua ipsum est causa simplicitatis in alio. Et sic est lux simplex ad colores, quos facit simplices, et hoc modo intellectus est simplex ad intelligibilia, quae simplicia facit. Tamen haec obiectio fundatur super actum intellectus agentis, et licet hoc modo sit simplex, tamen ex hoc non sequitur, quin sit ens determinatum in natura, et hoc modo est substantia fundans intellectum agentem et intelligibilia, et hoc modo aliud est in uno et aliud in alio. Ad id quod septimo obiciunt, dicendum, quod reuera species non diuiditur nisi per accidens, sed hoc est uerum de illa quae est uere species et totum esse indiuiduorum. Hoc autem modo non est intellectus species specierum, quod det eis esse, sicut patet cuilibet etiam parum scienti; sed est species, quia sub actu suo species efficiuntur species intelligibiles. Et ideo nihil prohibet, quin sicut lux, quae est species colorum indistincte, sit aliquid indiuiduatum in natura caelesti, ita sit etiam intellectus, quamuis sit species specierum intelligibilium, sic aliquid indiuiduatum in natura animae, et sic non oportet, quod unus sit in omnibus hominibus. Ad id autem quod octauo obiciunt, dicendum, quod reuera quidquid est in aliquo, est in illo secundum potestatem eius in quo est. Et bene concedendum est, quod uniuersale ut uniuersale non est nisi in intellectu, licet hoc quidam non concedant. sed uniuersale dicitur duobus modis uel pluribus, sicut alibi determinatum est. est enim uniuersale in natura, et est uniuersale ambitu potentiae, sicut dicimus uniuersale esse solem in ambitu luminis. et forte uniuersale in natura, quod per idem suae naturae sit in omnibus, nihil est omnino, quamuis quidam hoc dicant. Et si uniuersale in ambitu potentiae et luminis est aliquid in corporalibus, quae habent materiam determinatam ad locum, multo magis est in incorporalibus. Unde sicut sol est aliquid determinatum in genere corporum, cuius tamen potentia, secundum quod per lumen est regio uisibilium, non est determinatum nec indiuiduatum aliquid, ita dicendum, quod in genere substantiae intellectus est aliquid indiuiduatum, cuius tamen potestas luminis intellectualis, secundum quod est regio specierum intellectualium, non est determinata et indiuiduata. Et hoc modo unus intellectus penetrat alium secundum lumen, sicut unum luminare penetrat aliud lumine suo, et hoc modo nihil prohibet unum uniuersale esse in multis intellectibus sicut in una intelligibilium regione et sicut in uno intelligibilium loco, sicut si daremus, quod uideremus extramittentes, nihil prohiberet unum sensibile esse in multis sensibus et susceptum a quolibet sensuum, sicut diximus in libro De Anima et in Aliis Locis; possibilis enim intellectus non est regio intelligibilium nisi perfectus lumine agentis, et sic radiat sicut luminare. Tamen quidam soluunt hoc aliter, quia dicunt, quod intentio recepta in intellectu potest considerari dupliciter, uidelicet ut recepta et ut comparata ad ea quorum est esse et forma, et primo modo est particularis et secundo modo est uniuersalis, et hoc modo iudicatur ab intellectu, et hoc est quod dicitur, quod uniuersale est, dum intelligitur. Ad id quod nono obicitur, dicendum, quod ex illa obiectione non habetur, nisi quod unus est actus intelligibilium, et hoc est certissime uerum, quod unus est actus intelligibilium, secundum quod ipsa sunt intelligibilia, et ille actus est perfectio possibilis, et adepto actu adipiscitur quis intellectum, cuius est ille actus, quia omnia quae sunt, non intelliguntur per se nisi actibus suis. Sed si inferatur ulterius, quod sicut actus est uniuersalis, ita et subiectum: non sequitur, quia omnis actus de se uniuersalis est et. determinatur et indiuiduatur per subiectum. Ad id quod decimo obicitur, dicendum, quod reuera intellectus non est forma, quae multiplicetur per materiam, quia omnino est immaterialis. Sed tamen substantia intellectualis habet duo, sicut diximus, quorum unum est, quia necessitatem sui esse habet, secundum quod est ex causa prima, aliud autem est, quia potentiam habet ad esse, secundum quod est in seipsa, et haec potentia est fundamentum fundans et recipiens esse, quod est a causa prima, quia quod omnino nihil est, non habet potentiam ad aliquid, et hoc modo intellectualis natura est ex hoc et hoc et est ens determinatum in genere substantiae, et per hoc etiam patet, quod relicto corpore manet substantia determinata. Ad id quod undecimo obicitur, dicendum, quia hoc modo quo diximus, secundum ambitum suae potentiae intellectus nulli nihil habet commune et ideo receptiuus est omnium et actiuus secundum speciem intellectus agentis. et quia sic nec materia est nec forma proprie loquendo, ideo probat Aristoteles duo de ipso, scilicet quod nec est corpus neque uirtus in corpore et quod est potentia omnia et sic habet ali quid formae et aliquid potentiae et nec est materia neque forma nec compositum proprie, sed potius habet esse, quod diximus, quod constat ex esse necessario, secundum quod se habet ad causam primam, et ex esse possibili, secundum quod est in seipso, sicut praedictum est. et haec est natura omnis intelligentiae secundae, quae est post primam causam. Ad duodecimum dicendum, quod in rei ueritate nihil est distinctum per hoc quod est uniuersaliter separatum, sed intellectus non est separatus a genere entis, sicut patet cuilibet; et ideo oportet dicere, quod intellectus secundum aliquem modum sit separatus et secundum aliquem modum sit determinatus ad esse in genere entis et substantiae, et hunc modum iam paulo ante determinauimus, et non est necesse repetere. Ad id quod obicitur tertio decimo, dicendum, quod reuera una est uirtus cordis et uniuersalis ad membra, secundum quod est uirtus, sed ipsa eadem est singularis, secundum quod est cordis et subtractis omnibus membris adhuc remanet singularis. Et si demus quod tamen non est probatum, quod una est intelligentia separata, cuius instrumentum est omnis anima, tamen propter hoc non sequitur, quin quaelibet anima suum habeat intellectum; et quod uno modo intelligunt, qui non uno modo imaginantur, hoc est propter unitatem intellecti et non propter unitatem intellectus. Ad id quod decimo quarto obicitur, dicendum, quod quidquid participatur a multis, diuisum est in illis, siue secundum esse siue secundum essentiam participetur. Et diuisio ipsa nulla est omnino, quia quod per essentiam participatur, est esse participantium ipsum, et lumen solis, quod participatur a multis, non idem numero est a multis participatum, quia quod de lumine participatur ab uno, non participatur ab alio, quoniam etiam et quod de prima causa participatur ab uno, non participatur ab alio, sicut in XI Primae Philosophiae a nobis est ostensum, et ideo nihil est, quod obicitur. Et quia non est unum, quod participatur secundum esse et secundum numerum, ideo etiam resolutum ex multis non est unum, sed multa. Ad decimum quintum dicendum, quod id quod dicunt de luce, est uerum, tamen lumen est forma quantitatem habens et sic diuiditur. Et quod intellectus est causatum luminis causae primae, uerum est, sed recipiens ipsum est substantia potentialis, quae res est in seipsa, sicut diximus iam ante, et hoc nec uere materia est nec uere forma, sed est fundamentum lucis intellectiuae, sicut patet ex Praedictis. Et ex hoc substantia distincta est omnis intellectualis substantia et una in uno et in alio alia. Ad sextum decimum dicimus, quod in hoc male dicit Auicebron, quod dicit illud fundans esse materiam, cum expresse probatum sit, quod ipsum non est materia, sicut iam ostendimus. Sed tamen est aliquid in genere substantiae, et cum non sit agens in natura intellectus, oportet, quod sit fundans et tenens et, nisi hoc esset, non esset substantia natura intellectualis in separatis, sicut diximus. Et cum hoc fundamentum non sit materia, non impedit, quin ex taliter composito et corpore fiat unum in natura, quia etiam omnis species quae est actus materiae, est ex potentia et actu, et tamen est alterum componentium in substantia designata et indiuidua, et hoc ideo est, quia substantia, quae est species, est totum esse, et materia non est de esse aliquid nisi fundamentum ipsius. Et hoc scitur expresse ex scientia VII et VIII Primae Philosophiae. Ad id autem quod obicitur septimo decimo, dicendum, quod iam est responsum, quia nihil prohibet aliquid esse uniuersale per ambitum potentiae actiuae, quod tamen determinatum est in esse. Et quod quaeritur, quid continet ipsum ad distans, dicendum, quod distantia in non localibus nihil operatur nec impedit. Omnia enim materialia corporalia subiciuntur talibus et sunt passiua respectu eorum, et uirtus intelligentiae penetrat ea, nec reguntur ab ipsa; et quod hoc non est ab intellectu nostro, hoc est ideo, quia non efficitur in actu nisi ex acceptis a sensu, et ideo quod impedit sensum, per accidens impedit intellectum. Nostra enim intellectualis natura fit perfecta per hoc quod adipiscitur se, sed intelligentia separata omnino semper est adepta seipsam. Qualiter autem intelligit separata, est determinatum a nobis in XI Primae Philosophiae. Ad decimum octauum dicendum, quod in ueritate anima intellectualis est forma data ad similitudinem primi motoris et non distensa per motum et quantitatem moti et materiae, sicut sunt formae corporeae et illae quae dicuntur uirtutes in corpore, et ideo etiam motibus astrorum et iudiciis non subiacet nisi per accidens. Sed tamen ex hoc non sequitur, quod non determinetur ad esse substantiae intellectualis per esse alicuius fundantis id quod largitur causa prima. Quamuis enim hoc non sit materia corporea, tamen est principium fundans, quod oportet intelligi in omni substantia, quando intelligitur in hoc quod ipsa est in seipsa praeter id quod habet ex causa prima, et hoc iam explanatum est prius. Ad id quod nono decimo obicitur, dicendum, quod iam determinauimus, quod intellectualis natura per aliud est ens determinatum in genere substantiae et per aliud est locus, sicut et sol per aliud est substantia et per aliud est pater et regio sensibilium. Et ideo illa obiectio non probat, quod intellectus in uno per esse substantiae non sit diuisus ab intellectu, qui est in alio per esse substantiae, sed tamen quod illi intellectus sint locus unus et una species intelligibilium, secundum quod intelligibilia sunt in ipsis, sicut iam ante diximus. Et huius simile est, si ponamus, quod radius egrediens ab oculo illuminet colores, tunc duo uel plures uisus erunt unus locus et actus sensibilium uisibilium. Ad id quod uigesimo obicitur, dicendum, quod absque dubio bene probatum est, quod anima est imago omnium et per intellectum agentem et per intellectum possibilem, sed non probatur per hoc, quod non sit quoddam ens determinatum in genere substantiae, sed secundum ambitum possibilis intellectus et agentis potentiae est ens indeterminatum et omnia ambiens, ut dictum est. Et huius simile est in sensu communi, qui est ens determinatum in potentiîs animae et tamen est ens indeterminatum per ambitum sensibilium, sicut patuit iam per ea quae dicta sunt. Ad uigesimum primum dicendum, quod intellectualis natura, sicut diximus, est multorum ordinum, et hoc quod probat obiectio, non potest esse uerum de aliqua earum, quia, sicut iam diximus, quaelibet est ens determinatum, quia non potest intelligi, quod sit aliquid habens esse ratum in natura, quod non sit ens determinatum ex potentia et actu, dummodo sit ens secundum et non primum, quia, sicut diximus in Prima Philosophia, ens per se necesse non est nisi unum et omne quod est secundum, est ens in potentia in se, et necessitas eius in esse est ex hoc, secundum quod pendet ad ens necesse, quod est causa prima. Et hoc etiam compulit Auerroem dicere, quod si intellectus agens esset sine possibili, non esset aliquid, quia non esset ens fundatum, et ideo nihil est uniuersale, nisi secundum quod est in intellectu intentio abstracta ab hoc. Et ideo nihil est, quod ut uniuersale bonitatis primi participet nisi ipsum uniuersale, sed illa dicuntur participare uniuersaliter quae plures ex eis participant. Tamen uerum est, quod anima rationalis est forma, quae inter formas generabilium magis accedit ad primi agentis similitudinem et ideo nobilius participat nobilitates primi, sed non participat nobilius quam intelligentiae caelorum. Ad uigesimum secundum dicendum, quod per hoc non probatur, quod intellectualis natura non habeat aliquid fundans se in esse, sed probatur, quod illud fundamentum non est materia et ideo non est simile de uniuersali, quia illud abstrahitur ab omni se in esse fundante. Huius autem ratio satis patet ex Praefinductis. Uigesimum tertium soluitur eodem modo. Non enim consentimus cum Auicebron, quod anima rationalis composita sit ex materia et forma, sed potius dicimus eam componi ex potentia et actu. Prima autem potentia et primus actus non sunt materia et forma, sed potius, si accipiamus omnia entia, secundum quod fluunt a causa prima, prima potentia est ens possibile in seipso et primus actus est ens necesse, et id secundum quod ens possibile, pendet in entitate ad ens necesse. Et bene concedimus hoc quod suscipere et huiusmodi non sunt propria materiae, quia etiam locus suscipit et tenet, sed suscipere per modum potentiae exeuntis ad actum per motum est materiae proprium. Et per hoc patet solutio ad illud. Uigesimum quartum soluitur per hoc quod unum particulare non resoluitur in aliud, et illi qui ponebant formas separatas, non ponebant eas sic mouere, quod aliae resoluerentur in ipsas, sed potius, quia secundum se dixerunt eas esse perpetuas. Et ideo licet intellectus sit separatus, sicut id quod non est corpus nec uirtus in corpore, non tamen est separatus ab esse huius intellectualis substantiae et ideo numeratur secundum ea quae mouet, et secundum ea quorum ipse est perfectio et in quibus adipiscitur seipsum contemplando, et illis destructis non remanet unus, sed multi. Uigesimum quintum soluitur per hoc quod iam in parte habitum est, quia numerus substantiarum intellectualium causatur a numero eius quo contrahitur et determinatur natura intellectualis, secundum quam quaelibet earum dependet ad causam primam; hoc enim quo una substantia intellectualis possibilis est in se, non est illud idem quo alia possibilis est in seipsa. Et ideo quamuis ex parte lucis causae primae non causetur numerus, tamen ex parte eius quod quaelibet est in seipsa, causatur numerus, quia hoc non est idem. Causa autem multitudinis in illo est ordo ad primum secundum propinque se habere uel remote; sicut enim in caelis et elementis diuersitatis potentiae in materia est causa propinque uel remote distare a nobilitate primi, ita etiam in potentia illa qua omne quod est possibile in seipso, causa diuersitatis potentiae est longe uel prope distare a totius esse principio, et nisi ita dicatur, nulla inuenitur in rebus diuersitas. Et si quaeratur, quae sit causa ordinis in possibilibus huiusmodi, non potest assignari causa nisi intellectus primae causae distinctiuus et ordinatiuus omnium in uniuerso, et causat complementum et ordinem, quia sapientis est ordinare, et hoc quidem iam etiam alii philosophi ante me tradiderunt. Si quis autem obiciat, quod res numerantur per suas formas et non per hoc quod sunt in potentia, dicendum, quod unitas rei, quae dicit indiuisionem in se et diuisionem ab aliis, est a forma, sed causa diuisionis formae secundum esse est potentia, et id quod est res ipsa, est secundum subiectum, et hoc modo loquimur nos hic. Et bene concedendum est, quod ab ipsa substantia animae fluit potentia illa quae uocatur intellectus possibilis, et sicut genus est designatio materiae cum potentia ad esse, ita possibilis intellectus est designatio talis substantiae in anima, et intellectus agens designatio est illius naturae siue substantiae, secundum quam ut ens necesse dependet ad primam causam, per quam tenetur in esse necessario. Et ideo sicut est in potentia in seipsa res quaelibet et est in actu per hoc quod habet a causa prima, ita etiam in potentia ad ea quae mouent sub actu eius quod est a causa prima. Et sic intellectus possibilis designans substantiam animae in seipsa est in duplici potentia, quarum una est ad intellectum agentem, secundum quem dependet ad causam primam, et secunda est ad intelligibile, quod mouet sub actu intellectus agentis; et tunc quamuis numeretur intellectus possibilis sic acceptus, tamen est separatus et materiae non immixtus et nulli nihil habet commune, ut dixit Anaxagoras. Sed haec separatio, sicut diximus, non tollit ab eo, quin sit aliquid designatum in genere substantiae. Hoc autem necessarium est apud omnem hominem bene intelligentem, quia impossibile est, quod idem sit principium actus et potentiae secundum essentiam unam simplicem. Cum igitur in natura intellectuali sicut et in omni alia perfecta substantia inueniamus actum et potentiam, oportet, quod haec ad diuersa principia reducantur, et hoc etiam mouet Aristotelem, quod haec principia in animae natura posuit. Sic ergo, ut dictum est, tenendum est absque dubio. Ad id quod uigesimo septimo obicitur, non est difficile respondere secundum praedicta. Si enim con cedere uelimus, quod receptio uniuersalis in intellectu possibili est receptio uniuersalis secundum esse uniuersalis et rationem, dicemus, quod illa receptio est loci et speciei potius quam materiae et quod nihil prohibet intellectum esse uniuersalem in ambitu potentiae localis et speciei et determinatum esse secundum esse subiecti; et si reciperetur uniuersale in ipso receptione subiecti, tunc procederet obiectio, et iste fuit aliquando error Theophrasti et Themistii. Et si hoc esset uerum, bene concedo, quod multa sequerentur inconuenentia, quae partim in obiectione inducta sunt et quae adhuc possent induci, et maximum omnium inconuenientium est, quod secundum hoc pro certo intellectus secundum esse distingueretur et una forma recepta impediret receptionem oppositae uel alterius. Unde nulla potentia animae recipit omnino receptione subiecti, minime tamen inter omnes huiusmodi receptione recipit intellectus. Receptionem autem loci dico, quia ipse est, in quo esse habent species intentionales et saluari et a quo habent generationem in esse intellectuali per actum suum, qui est lumen intellectus agentis. Et huius simile longinquum est non per omnia in esse uisibilium in perspicuo; si enim consideremus esse uisibilium in perspicuo, non est esse coloris aliquid aliud nisi esse lucis cum intentione coloris. Unde lumen intentionatum intentione coloris est esse uisibile, secundum quod est in perspicuo. Et ideo in perspicuo non est sicut in subiecto, quia non colorat ipsum, sed est in perspicuo sicut in loco, in quo saluatur secundum esse spirituale, et actus perspicui generans ipsum secundum tale esse spirituale mouet ipsum ad perspicuum. Multo simplicius autem hoc modo mouet lux agentis species intelligibiles ad possibilem, et sunt in ipso non sicut in subiecto, sed potius sunt in ipso sicut lumen agentis intentionatum intentione rei, cuius est species intelligibilis, et ideo sunt in ipso sicut lux agentis, sicut lumen est in perspicuo sicut actus perspicui. Et sicut uisibile, secundum quod est in perspicuo, est unum in actu cum perspicuo, eo quod actus eius dans ei esse est lumen, quod est actus perspicui, ita intelligibile in intellectu possibili est unum in actu cum possibili, quia lux agentis, quae est actus possibilis, est actus intelligibilis. Et sicut lux agentis non particulatur per possibilem, quominus sit uniuersaliter agens, ita nec intelligibile particulatur per possibilem, quominus sit uniuersale; haec enim receptio per actum, qui est actus possibilis, est receptio speciei hoc modo quo species specierum recipit species, et est receptio loci hoc modo quo id quod recipitur, non particulatur per ipsum recipiens. Et hoc ignorauerunt multi et ideo de intellectu et intelligibili magnos dixerunt errores. Intellectus enim est generans omnes species intelligibiles per hoc quod intelligibiles sunt, et quia dat eis formam, ideo dat eis motum ad intellectum et locum, qui est intellectus possibilis, qui habet se ad agentem, sicut se habet perspicuum ad lucem. Haec igitur mente teneantur de intellectu, et tunc non incidit error. Nunc respondeamus ad id quod obicitur uigesimo sexto, quia hoc modo est facile soluere. Dicendum enim, quod anima, secundum quod est motor separatus, non habet unitatem uel pluritatem ab eo a quo separatur, sicut probat obiectio, sed potius secundum rationem est unum uel multa ante uirtutem motiuam, quam habet, tamen proportio eius ad id quod mouet, signum est, quod est unum in esse determinato, quia non est unus motor diuersorum mobilium ad se inuicem in uirtute mouendi non ordinatorum. Et ideo quando sunt plura mobilia, quorum unum non mouetur per alterum nec quorum unum non mouetur a motore ipso et alterum per uicarium, oportet esse tot motores quot sunt mota, et sic est in corporibus humanis, et ideo oportet esse tot animas quot sunt corpora. Et hoc magis patet in obiectione quadam quae facta est in contrarium de proportione motoris et moti. Uigesimum octauum soluitur per hoc quod iam saepius dictum est, quia licet intellectus possibilis, secundum quod est potentia, sit omnia et non distinctum ab aliquo actu in esse aliquod, tamen secundum quod determinatur ad ens in genere substantiae, est ens determinatum. Et nisi ita dicatur, oporteret concedere, quod intellectus possibilis esset idem quod materia prima, et hoc iam dixerunt quidam quorum uiam secutus est Alexander, non quidem in commento super librum de anima, sed in quodam speciali libello, quem de hoc composuit, et est antiquus error. Et cum hoc modo quo dictum est, intellectus potentia et actu determinetur ad ens in genere substantiae, quod patet, quod est ens distinctum a quolibet alio ente et numeratum, et hoc etiam modo non est in potentia ad se intelligendum nisi per accidens, quia licet sibi praesens sit, secundum quod est natura, ta men non semper est sibi praesens, secundum quod est intelligibilis. Et hoc modo oportet dici secundum philosophiam, licet quidam Theologi aliter dicant. Et his duobus diuersis modis nihil prohibet intellectum respectu sui ipsius esse in actu et in potentia; actus enim agentis est separare omne uniuersale ab omni particulari. Uigesimum nonum soluitur per distinctionem separati et aeterni. Si enim dicatur separatum, quod ab omni particulariter existenti est separatum et abstractum, hoc modo intellectus non est omnino separatus. Si autem dicatur separatum, quod ab omni materia et condicione materiae est remotum, sicut id quod nec est corpus nec uirtus in corpore, hoc modo intellectus possibilis est penitus separatus. Et similiter si dicatur aeternum, quod nec initium habet nec finem per generationem, quae est super substantiam, quod est materia, et est ens simplex et immobile, hoc modo intellectus est aeternus tam agens quam possibilis. Si autem dicatur aeternum, quod nullo modo per potentiam et actum exiuit in esse nec cum tempore nec praeter tempus, hoc modo sola prima causa est aeterna. Et intellectualis natura et substantia quaelibet secunda non est aeterna, quia illa potentia est in seipsa et in actu et necessitate est per hoc quod habet a causa prima, et quod hoc modo incipit esse et incepit, praeter tempus incepit et incipit, et sua actio et sua passio non est secundum motum mensuratum tempore, qui est actus imperfectus et imperfecti, sed sua actio et sua passio est supra tempus et secundum motum, qui est actus perfecti et perfectus, qui est actus contemplationis et felicitatis, sicut patet cuilibet scienti philosophiam primam. Et hoc dico de tempore, nisi ualde large sumatur tempus, quod est mensura uel potius numerus uicissitudinum intelligendi, quod tempus non est continuum, neque loquuntur de eo philosophi. Nos autem hic non loquimur nisi secundum philosophiam Peripateticorum. Trigesimum soluitur per hoc quod in ueritate concedendum est, quod nihil est, per quod dependeat homo ad primam causam nisi per eundem intellectum quem habet a causa prima. Sed hic intellectus non haberet aliquam diuersitatem secundum numerum, nisi esset aliquid quod particularet ipsum, et omnes intelligentiae essent una intelligentia, et omnia quae sunt, essent idem, nisi ita esset. Sed cum unaquaeque res sit aliquid possibile in seipsa, tunc particulatur hoc esse quod est a causa prima, et fit diuersitas. Unde licet hoc quod est a causa prima, de se separatum sit ab omni eo quod est hoc aliquid, tamen secundum esse non est separatum, sed determinatum aliquid in natura, et hoc modo primum, quod est necesse esse, expandit se in omne quod est possibile, et format et facit ipsum, et haec est bonitas ipsius, et ista possibilia habent ordinem, quem superius induximus. Anima igitur est substantia talis, ex qua fluunt potentiae separatae a materia et non separatae, et secundum se est incorruptibilis et permanens, licet secundum esse quarundam potentiarum sit corruptibilis. Et hoc dicimus de anima humana et non de alia. Hic igitur sit finis quaestionis, ubi est finis dubitationis. 