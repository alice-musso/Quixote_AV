Velleribus Colchis prepes detectus Eous
alipedesque» alii pulcrum Titana ferebant.
Orbita, qua primum flecti de culmine cepit,
currigerum canthum libratim quemque tenebat;
resque» refulgentes, solite superarier umbris,
vincebant umbras et fervere rura sinebant.
Titirus hoc propter confugit et Alphesibeus
ad silvam, pecudumque» suique» misertus uterque,
fraxineam silvam tiliis platanisque» frequentem.
Et dum silvestri pecudes mixteque» capelle
insidunt herbe, dum naribus aera captant,
Tytirus hic - annosus enim - defensus acerna
fronde soporifero gravis incumbebat odori;
nodosoque» piri vulso de stirpe bacillo
stabat subnixus, ut diceret, Alphesibeus.
«Quod mentes hominum» fabatur « ad astra ferantur
unde fuere, nove cum corpora nostra subirent,
quod libeat niveis avibus resonare Caistrum
temperie celi letis et valle palustri,
quod pisces coeant pelagi pelagusque» relinquant
flumina qua primum Nerei confinia tangunt,
Caucason Hyrcane maculent quod sanguine tigres,
et Libies coluber quod squama verrat arenas,
non miror: nam cuique placent conformia vite,
Tytire. Sed Mopso miror, mirantur et omnes
pastores alii mecum» Sicula arva tenentes,
arida Ciclopum placeant quod saxa sub Ethna».
Dixerat, et calidus et gutture tardus anhelo
iam Melibeus adest et vix « En, Tityre...» dixit.
Inrisere senes iuvenilia guttura, quantum
Sergestum e scopulo vulsum risere Sycani.
Tum senior viridi canum de cespite crinem
sustulit et patulis efflanti naribus infit:
« O nimium iuvenis, que te nova causa coegit
pectoreos cursu rapido sic angere folles?».
Ille nichil contra, sed, quam tunc ipse tenebat,
cannea cum tremulis coniuncta est fistula labris,
sibilus hinc simplex avidas non venit ad aures,
verum, ut arundinea puer is pro voce laborat,
- mira loquar sed vera tamen- spiravit arundo:
Forte sub inriguos colles ubi Sarpina Rheno»;
et tria si flasset ultra spiramina flata,
centum carminibus tacitos mulcebat agrestes.
Tytirus et secum» conceperat Alphesibeus,
Tytiron et voces compellant Alphesibei:
«Sic, venerande senex, tu roscida rura Pelori
deserere auderes, antrum Ciclopis iturus?».
Ille: « Quid hoc dubitas? Quid me, carissime, tentas?».
« Quid dubito? Quid tento?» refert tunc Alphesibeus
« Tibia non sentis quod fit virtute canora
numinis et similis natis de murmure cannis,
murmure pandenti turpissima tempora regis
qui iussu Bromii Pactolida tinxit arenam?
Quod vocet ad litus Ethneo pumice tectum,
fortunate senex, falso ne crede favori,
et Driadum miserere loci pecorumque» tuorum!
Te iuga, te saltus nostri, te flumina flebunt
absentem et Nimphe mecum» peiora timentes,
et cadet invidia quam nunc habet ipse Pachinus;
nos quoque pastores te cognovisse pigebit.
Fortunate senex, fontes et pabula nota
desertare tuo vivaci nomine nolis!».
« O plus quam media merito pars pectoris huius,»
- atque suum tetigit- longevus Tytirus inquit
« Mopsus, amore pari mecum» connexus ob illas
que male gliscentem timide fugere Pyreneum,
litora dextra Pado ratus a Rubicone sinistra
me colere, Emilida qua terminat Adria terram,
litoris Ethnei commendat pascua nobis,
nescius in tenera quod nos duo degimus herba
Trinacride montis, quo non fecundius alter
montibus in Siculis pecudes armentaque» pavit.
Sed quanquam viridi sint postponenda Pelori
Ethnica saxa solo, Mopsum visurus adirem,
hic grege dimisso, ni te, Polipheme, timerem».
« Quis Poliphemon» ait « non horreat» Alphesibeus
«assuetum rictus humano sanguine tingui,
tempore iam ex illo quando Galathea relicti
Acidis heu miseri discerpere viscera vidit?
Vix illa evasit: an vis valuisset amoris,
effera dum rabies tanta perferbuit ira?
Quid, quod Achemenides, sociorum cede cruentum
tantum prospiciens, animam vix claudere quivit?
A, mea vita, precor, nunquam tam dira voluptas
te premat ut Rhenus et Nayas illa recludat
hoc illustre caput, cui iam frondator in alta
virgine perpetuas festinat cernere frondes».
Tityrus arridens et tota mente secundus
verba gregis magni tacitus concepit alumni.
Sed quia tam proni scindebant ethra iugales
ut rem quamque sua iam multum vinceret umbra,
virgiferi, silvis gelida cum valle relictis,
post pecudes rediere suas, hirteque» capelle
inde velut reduces ad mollia prata preibant.
Callidus interea iuxta latitavit Iollas,
omnia qui didicit, qui retulit omnia nobis:
ille quidem nobis, et nos tibi, Mopse, poymus.