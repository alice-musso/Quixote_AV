Nostra in hoc libro intentio, est scientias famosas comprehendere, scilicet unamquamque, et docere summam quam unaqueque earum continet, et partes omnis earum habentis partes, et summam que in unaquaque parte earum existit. Et ponemus eas in quinque capitulis. Capitulum igitur primum, est de scientia lingue, et partibus eius. Et capitulum secundum, est de scientia dialetice, et partibus eius. Et capitulum tertium, est de scientiis doctrinalibus, que sunt aritmethica, et geometria, et scientia aspectuum, et scientia stellarum doctrinalis. Et scientia musice. Et scientia ponderum. Et scientia ingeniorum. Et capitulum quartum, est de scientia naturali, et partibus eius, et de scientia diuina et partibus eius. Et capitulum quintum, est de scientia ciuili et partibus eius, et de scientia iudicii, et scientia elocutionis. Utilitas autem que prouenit ex eo quod est in hoc libro, est quod cum homo uult addiscere aliquam harum scientiarum, et speculatur in ipso, scit super quam sit audax, et in quam speculetur, et quid adipiscatur per aspectum eius, et que sit utilitas illius, et quam bonitatem adipiscatur per ipsam, ut sit ipsius audacia super illud super quod audet de scientiis secundum preuisionem et cognitionem, non secundum ignorantiam et casum fortuitum. Et per hunc quidem librum, potest homo comparationem facere inter scientias, et scire que sit melior, et que utilior, et que certior, et que firmior, et fortior, et que uilior, et infirmior, et debilior. Et per ipsum iterum fit iuuamentum in detegendo illum qui se iactat scire aliquam harum scientiarum, et non est ita. Nam cum queritur enunciare de summa que est in ipsa, et comprehendere partes eius, et summam que in unaquaque earum existit, et non potest, declaratur falsitas iactantie ipsius et detegitur eius deceptio. Et per ipsum iterum declaratur in eo qui bene scit aliquam scientiam ex eis, an bene scit ipsam totam, aut quasdam partes eius, et que sit quantitas quam bene scit. Et iuuatur per ipsum indagator plurium scientiarum, cuius intentio est comprehendere summam que est in omni scientia, et qui uult similari professoribus alicuius scientie, ut estimetur quod sit ex eis. Scientia lingue in summa, duorum est modorum. Quorum unus, est conseruatio dictionum significantium apud gentem aliquam, et scientia eius quod unaqueque earum significat. Et secundus, est scientia canonum illarum dictionum. Et canones quidem in omni arte, sunt orationes uniuersales, scilicet aggregatiue, in unaquaque quarum continentur res plures de illis quas ars illa comprehendit, donec ueniant super omnes res que sunt illi arti supposite, aut super plurimum earum. Et sunt preparate aut per eas contineatur illud quod est illius artis, ne ingrediatur in eam quod non est eius, aut remoueatur ab ea quod est ipsius, aut ut per eas experiatur id de quo non sit securitas quin aliquis in ipso iam errauerit, aut ut per eas fiat facile scire quod hec ars comprehendit, et seruare illud. Et res quidem singulares plures non fiunt artes aut in artibus, nisi quia comprehenduntur in canonibus aduenientibus in anima hominis secundum ordinem notum. Et illud est, sicut scriptura, et medicina, et agricultura, et architectura, et alie artium, actiue sint siue speculatiue. Et omnis oratio existens canon in arte aliqua, nominatur per id quod ipsa est canon, propter unum eorum que diximus, aut propter omnia. Quamobrem antiqui nominabant omne instrumentum factum ad experiendum illud in quo iam forsitan errauit sensus ex quantitate corporis, aut qualitate aut alio, sicut perpendiculum, et circinus, et regula, et pondera, canones. Et nominabant iterum aggregationes computationum, et tabulas stellarum, canones, et libros abbreuiatos qui sunt positi libris prolixis, rememorationes, canones, quoniam sunt res parui numeri, comprehendentes res plures. Et nos per hoc quod scimus eas, et seruamus ipsas et sunt parui numeri, scimus iam res pluris numeri. Et nunc quidem redeamus ad illud in quo fuimus. Et dicamus quod dictionum significantium in lingua omnis gentis, duo sunt modi, scilicet simplices et composite. Simplices ergo, sunt sicut albedo et nigredo, et homo et animal. Et composite, sicut cum dicimus homo est animal, Socrates est albus. Et simplicium quidem, alie sunt que sunt nomina propria, sicut Socrates et Plato, et alie sunt que significant rerum genera et species earum, sicut homo et equus, et animal, et albedo et nigredo. Et simplicium significantium genera et species, alie sunt nomina et alie uerba, et alie prepositiones. Et nominibus quidem et uerbis accidunt masculinitas et femininitas, et singularitas, et dualitas, et pluralitas. Et uerbo accidunt proprie tempora. Et sunt preteritum et presens et futurum. Et scientia quidem lingue apud omnem gentem diuiditur in septem partes magnas, scilicet scientiam dictionum simplicium, et scientiam dictionum compositarum, et scientiam canonum dictionum, quando sunt simplices, et scientiam canonum dictionum quando componuntur, et canonum uerificationis scripture, et canonum uerificationis lectionis, et canonum uersuum. Scientia ergo dictionum simplicium significantium comprehendit scientiam eius quod significat unaqueque dictionum simplicium significantium genera rerum et species earum et seruationem earum, et a quibus edocte sint, scilicet omnes proprie illi lingue, et intrantes in eam, et extranee ab ea, et famose apud eos omnes. Et scientia dicitionum compositarum, est scientia orationum que inueniuntur composite apud illam gentem. Et sunt ille quas fecerunt rethorici ipsorum et eorum uersificatores, et cum quibus locuntur qui multum sapientes sunt apud eos. Et eorum elocutiones qui apud eos sunt famosi. Et earumque a quibus habentur, et conseruationis earum prolixe sint aut breues, ponderate sint siue non ponderate. Et scientia quidem canonum dictionum simplicium, inquirit imprimis in litteris communibus, de numero earum, et unde egrediatur unaqueque earum instrumentis uocalibus, et de uocalibus earum et non uocalibus et de illis que ex ipsis componuntur in illa lingua, et de illis que non componuntur, et de illis earum que minus componuntur donec proueniat ab eis dictio significans, et de eis que plurimum componuntur, et de litteris essentialibus que non permutantur in constitutione dictionis apud accidentia dictionum ex dualitate, et pluralitate, et masculinitate et femininitate, et deriuatione et aliis, et de litteris quibus fit alteratio dictionum apud accidentia, et de litteris que occultantur cum sibi obuiant. Deinde post hoc, dat canones exemplorum dictionum simplicium, et distinguit inter exempla primitiuarum que non sunt deriuata ex aliquo, et inter ea que sunt deriuata. Et dat exempla specierum dictionum deriuatarum, et distinguit in exemplis primis inter illas que ex eis sunt masdurum, et sunt ille ex quibus fit uerbum, et inter illas que ex eis non sunt masdurin uerbi, et qualiter alternantur almasdur donec fiant uerba. Et dat species exemplorum uerbi, et qualiter procedunt cum uerbo, donec fiat imperatiuum, et neien et quod est homogeneum illius. Et speculatur in speciebus quantitatis earum. Et sunt ternitas, et quaternitas, et que sunt plures eis, et dupla earum et non dupla, et in qualitate earum. Et sunt integre earum et corrupte. Et docet quomodo fit totum illud apud masculinitatem et femininitatem, et dualitatem, et plurialitatem, et in personis uerbi, et in temporibus eius omnibus. Et persone quidem sunt ego, et tu, et ille et ipse. Deinde inquirit de dictionibus quas proferre est difficile impri mis cum componuntur, quare alterantur donec fiat facile proferre eas. Et scientie canonum dictionum quando componuntur, duo sunt modi. Quorum unus dat canones extremitatum nominum, et uerborum quando componuntur aut ordinantur. Et secundus dat canones in dispositionibus compositionis et ordinationis ipsius quomodo sunt in illa lingua. Et scientia quidem canonum extremitatum, est illa quae nominatur apud arabes scientia grammatice. Ipsa namque docet quod extremitates non sunt imprimis, nisi nominibus, deinde uerbis. Et quod extremitatum nominum alie sunt que sunt in principiis earum sicut elif et lem cognitionis in arabico, aut quod stat loco earum in reliquis linguis, et alie sunt que sunt in finibus earum, et sunt extremitates postreme. Et ille quidem sunt que nominantur littere declinationis, et quod uerbo non sunt extremitates prime, et quod non sunt ei nisi extremitates postreme. Et extremitates quidem postreme in nominibus et uerbo, sunt in arabico sicut atenuiet tres, et motus tres, et algesma, et res alia si amministratur in lingua arabica extremitas. Et docet quod de dictionibus sunt que non declinantur in extremitatibus omnibus, immo non sunt constitute nisi super extremitatem unam tantum, in omnibus dispositionibus in quibus declinantur alie dictionum, et alie sunt que declinantur in quibusdam earum et in quibusdam non, et alie sunt que declinantur in omnibus earum. Et comprehendit extremitates omnes. Et distinguit extremitates nominum ab extremitatibus uerbi. Et comprehendit omnes dispositiones in quibus declinantur nomina declinabilia, et omnes dispositiones in quibus declinantur uerba, deinde docet in quibus dispositionibus accidit unicuique nominum et uerbo que extremitas. Uenit ergo imprimis ad comprehendendam unamquamque dispositionum nominum singularium declinabilium, que accidit eis in omni qualibet dispositione cuiuslibet extremitatum nominum, deinde dat simile illius in nominibus dualibus, et pluralibus. Deinde dat illius simile in uerbo singulari, et in duali, et plurali, usquequo comprehendat dispositiones in quibus permutantur extremitates in uerbis que posite sunt eis, deinde docet nomina que declinantur in quibusdam extremitatibus, et in quibus declinantur, et in quibus non declinantur. Postea docet nomina quorum unumquodque constitutum est super extremitatem unam tantum, et quod editum est super quam extremitatem, et que sint prepositiones. Quod si fuerit eorum consuetudo, ut unaqueque earum sit edita super extremitatem unam, aut quedam earum super unam tantum, et quedam earum declinentur, in aliqua extremitatum, docet totum illud. Et si inuente fuerint eis dictiones in esse quarum dubitetur an sint prepositiones, aut nomina aut uerba, aut immaginetur in eis quod quedam earum simillantur nominibus, et quedam simillantur uerbis, indiget ut doceat que istarum currant cursu nominum, et in quibus extremitatum suarum declinantur, et que earum currant cursu uerbi, et in quibus extremitatum suarum declinantur. Modus autem qui dat regulas compositionis ipsius, declarat imprimis qualiter componantur dictiones, et ordinentur in illa lingua, et secundum quot species donec fiant orationes. Deinde declarat, que est compositio et ordinatio melior in illa lingua. Et scientia quidem canonum scripture, declarat imprimis que scribantur in lineis de litteris eorum, et que non scribantur, deinde declarat in eis que scribuntur in lineis, qualis sit uia sua ad hoc ut scribantur. Et scientia quidem uerificandi lectionem, docet loca punctorum, et signorum que ponuntur litteris apud eos, scilicet eis que non scribuntur in lineis litterarum eorum, et signorum, quibus discernitur inter litteras communes, et signa que ponuntur litteris que cum sibi obuiant, occultantur quedam in quibusdam, aut auferuntur quedam propter quasdam, et signa que ponuntur apud eos cesuris orationum. Et discernit signa cesurarum paruarum a signis cesurarum mediarum et magnarum. Et declarat signa maliciarum dictionum et orationum ligatarum, et quarum quedam minuunt quasdam, et proprie quando elongatur quod est inter eas. Et scientie quidem canonum uersuum secundum modum qui conuenit scientie lingue, tres sunt partes. Quarum una comprehendit pondera usitata in uersibus eorum, simplicia sint pondera siue composita, deinde comprehendit compositionem litte rarum almuagemmati, ex unaquaque specie quarum, prouenit unumquodque ponderum eorum, et sunt que dicuntur apud arabes cause et radices, et apud grecos cesure et pedes. Deinde inquirit de quantitatibus uersuum, et imnorum, et ex quantis litteris, et cesuris completur metrum in unoquoque pondere, deinde discernit pondera completa a diminutis, et que pondera sunt pulcriora, et meliora, et delectabiliora ad audiendum. Et pars quidem secunda est aspectus in finibus uersuum, scilicet unoquoque pondere, quis eorum sit secundum modum unum, et qui eorum sint secundum modos plures. Et de istis, quis sit completus, et quis additus, et quis diminutus, et qui fines seruentur cum una et eadem littera in uersibus omnibus, et qui eorum cum litteris pluribus una in imnis, et quot plures littere sunt que sunt fines uersuum apud eos, deinde docet de illis qui sunt cum litteris pluribus an liceat ut permutentur de loco quarumdam litterarum, alie equales eis in tempore quo proferuntur, aut non. Et declarat in istis, quarum litterarum est uia ut seruentur eedem in imno toto, et de quibus earum licet ut permutentur cum litteris equalibus eis in tempore. Et pars quidem tertia inquirit de eo quod est conueniens ut utatur in uersibus ex dictionibus apud eos de illis quibus non est conueniens uti in oratione que non est uersus. Hec est ergo summa eius quod est in unaquaque partium scientie lingue. Enunciabimus itaque summatim quod est in ea, deinde eius utilitatem, postea ipsius subiecta, deinde intentionem ethimologie nominis eius, postea comprehendemus partes ipsius, et summam que in unaquaque earum existit. Ars igitur dialetice in summa dat canones quorum est proprietas rectificare rationem et dirigere hominem ad uiam rectitudinis, et ad ueritatem in omni in quo est possibile ut error cadat ex rationatis, et canones qui custodiant ipsum et defendant ab errore qui prouenit ignoranter, et errore qui fit cum industria in rationatis, et canones quibus experitur in rationatis illud de quo non sit securitas quin iam aliquis in ipso errauerit. Et illud est, quoniam de rationatis sunt res in quibus numquam est possibile rationi errare, et sunt ille super quarum cognitionem et uerificationem, homo inuenit animam suam quasi creatam, sicut quod totum est maius suis partibus et quod omnis ternarius est numerus impar, et res alie in quibus est ut erret et auertatur a ueritate, ad illud quod non est uerum, et sunt illa quorum proprietas est ut comprehendantur cogitatione et consideratione uehementi et ratiocinatione, et significatione. In istis ergo sine illis, indiget homo qui querit stare super ueritatem certam in omnibus suis inquisitionibus, regulis dialetice. Et hec quidem ars proportionatur arti grammatice. Et illud est, quia proportio artis dialetice ad rationem et rationata, est sicut proportio artis grammatice ad linguam et dictiones. Totum igitur quod dat nobis scientia grammatice ex canonibus in dictionibus, scientia dialetice dat nobis eius compar in rationatis. Et proportionatur iterum scientie alhorod. Proportio enim scientie dialetice ad rationata, est sicut proportio alhorod ad pondera uersuum. Et totum quod nobis dat scientia alhorod ex canonibus in ponderibus uersuum, eius compar dat nobis scientia dialetice in rationatis. Et iterum canones dialetici qui sunt instrumenta quibus experitur in rationatis de quibus non est securitas quin ratio iam errauerit in eis et defecerit in comprehensione ueritatis eorum, sunt similes ponderibus et mensuris que sunt instrumenta cum quibus experitur in pluribus corporum de quibus non est securitas quin sensus iam errauerit aut defecerit in comprehensione mensurationis eorum, et sicut regule quibus experitur in lineis de quibus non existit securitas quin sensus iam errauerit aut defecerit in comprehensione rectitudinis earum. Et sicut circinus quo experitur in lineis de quibus non est securitas quin sensus iam errauerit aut defecerit in comprehensione rotunditatis earum. Hec est ergo summa intentionis dialetice, et declaratur ex intentione eius, maxima utilitas. Et illud, in omni cuius ueri ficationem querimus apud nos, et in eo cuius uerificationem querimus apud alios, et in eo cuius uerificationem querunt alii apud nos. Nam cum fuerint apud nos canones illi, et quesiuerimus inuenire illud quod quesitum est et uerificationem eius apud nos, non absoluemus mentes nostras in inquisitione eius quod uerificamus solute procedentes in res indefinitas, et conantes incedere ad illas undecumque accidat, et ex partibus que forsitan facient nos errare et estimare in eo quod non est uerum quod est uerum, et non percipiemus illud, immo oportet ut iam sciamus qua uia oporteat nos ire ad illud et secundum quam rerum incedemus, et unde incipiemus in incessu, et qualiter ultime procedemus cum mentibus nostris super unamqamque rem ex eis usque quo perueniamus procul dubio ad nostrum inquisitum. Et cum hoc erimus iam scientes omnes res facientes nos errare et regentes super nos, et cauebimus ab illis apud nostram incessionem. Et tunc quidem uerificabitur in eo quod inuenimus, quod inuenimus in eo ueritatem, et non errauimus. Et cum uiderimus rem aliquam quam inuenimus, et immaginabitur nobis quod iam errauimus in ea, experiemur eam statim. Et si fuerit in ea error, percipiemus ipsum, et rectificabimus locum erroris facile. Et illa quidem erit dispositio nostra in eo cuius uerificationem querimus apud alios. Nam nos non uerificamus sententiam apud alios, nisi cum rebus et uiis similibus illis quibus uerificamus eam apud nos. Quod si aliquis infestauerit nos in argumentationibus et orationibus quibus loquimur in uerificatione illius sententie apud eum, et quesiuerit a nobis modum uerificationis illius ei, et quomodo facte sunt ad uerificandum illam sententiam non ad uerificandum contrarium ipsius, et quare facte sunt digniores aliis ad uerificandam illam sententiam, poterimus declarare illi omnia illa. Et similiter quando uoluerint alii uerificare apud nos sententiam aliquam, erit nobiscum quo experiamur orationes et argumentationes eorum quibus conantur uerificare illam sententiam. Quod si fuerint in ueritate uerificantes, declarabitur ex quo modo uerificetur per eas. Quare recipiemus illud quod inde recipiemus a scientia et prouisione. Et si aliquis errare fecerit aut errauerit, declarabitur ex quo modo errare fecit, aut errauit. Quare destruemus quod destruemus inde a scientia et prouisione. Et si nos ignorauerimus dialeticam, erit nostra dispositio in omnibus illis rebus econuerso, et secundum contrarium. Et maius toto illo et turpius et magis horrendum et dignius ad cauendum et timendum, est illud quod comitatur nos cum uolumus considerare in sententiis contrariis, aut iudicare inter disputantes in eis, et in orationibus et argumentationibus quas unusquisque affert ad uerificandam sententiam suam, et destruendam sententiam aduersarii sui. Nam si nos ignorauerimus dialeticam, non erimus certi secundum ueritatem de aliquo eorum qui uere inuenit, quomodo uere inuenit, et ex qua parte uere inuenit, et qualiter facte sunt eius argumentationes facientes necessario uerificationem sententie sue, neque super errorem alicuius eorum qui errauit aut errare fecit, qualiter et ex qua parte errare fecit, aut errauit, et qualiter facte sunt eius argumentationes non necessario uerificantes sententiam eius. Quare accidet nobis tunc aut ut hesitemus in sententiis omnibus, ita ut ignoremus que sit uera, et que sit corrupta, aut ut estimemus quod omnes quamuis sint contrarie sint uere, aut ut estimemus quod in nulla earum sit ueritas, aut ut incipiamus uerificare quasdam earum, et quasdam destruere. Quare conabimur uerificare quod uerificatur, et destruere quod destruitur ita quod nesciemus ex quo modo est ita. Et si contradixerit nobis aliquis in eo quod uerificamus aut destruimus, non poterimus ostendere ei modos illius. Et si contingerit ut sit in eo quod uerificamus, aut destruimus aliquid quod sit in ueritate ita, non erimus certi in aliquo horum duorum quod in ueritate sit sicut est apud nos, immo credemus et estimabimus in omni quod est uerum apud nos, fortasse ut sit corruptum, et in eo quod est corruptum apud nos, fortasse quod est uerum, et fortasse re dibimus ad contrarium eius super quod sumus in utrisque rebus simul, et fortasse superueniet nobis aliquid de foris aut cogitatio aliquorum orietur in animabus nostris, et remouebit nos ab eo quod apud nos est hodie uerum aut corruptum ad contrarium eius. Quare erimus in omnibus illis sicut dicit prouerbium ligneator noctis. Et ista quidem accidunt nobis in hominibus qui iactant se apud nos integritatem habere in scientiis. Ergo si nos ignorauerimus dialeticam, non erit apud nos quo experiamur eos. Ergo aut bene opinabimur de eis omnibus, aut erimus ambigui in eis omnibus, aut incipiemus discernere inter eos. Et erit totum illud a nobis fortuitum, et ita quod non erimus certi. Quare non erimus securi, quin sit in eis de quibus bonam habuimus opinionem deceptor et falsus. Erit ergo iam famosus apud nos destructor, et eligemus illum qui derisionem faciet de nobis, et nos non percipiemus, aut erit in eis quos spreuimus uerax, et nos iam repulimus eum, et nos non percepimus, hoc est ergo nocimentum ignorantie nostre in dialetica, et iuuamentum si eam sciuerimus. Et manifestum est quod necessaria est illi, qui uult ne sit contentus in suis credulitatibus et sententiis super opiniones, et sunt credulitates que non reddunt sibi securum illum cuius sunt, quin ab eis redeat ad earum contraria. Et non est necessaria ei qui eligit stare et contentus esse in suis sententiis super opinionem, et sufficit sibi cum eis. Ille autem qui estimat quod usus in orationibus et disputationibus topicis, aut usus in disciplinis sicut scientia geometrie et aritmetice excusat a scientia canonum dialetice, aut stat loco eius, aut facit operationem ipsius, aut dat homini uirtutem ad experiendam omnem orationem et omnem diputationem et omnem sententiam, aut dirigit hominem ad ueritatem et certitudinem ita ut non erret in aliqua reliquarum scientiarum penitus, est sicut ille qui estimat quod usus et studium in memoria uersuum et epistolarum et multiplicatio reddendi eos sicut ab alio audiuit, excuset in rectificationem lingue, et in hoc ne erret homo a regulis grammatice, et stat loco eius, et facit eius operationem, et quod dat homini uirtutem qua experiatur declinationem omnis sermonis an recte inuenit in eo aut errauit. Et illud quidem quod est dignum respondere in esse grammatice hic, est id quod respondetur in esse dialetice illic. Et similiter sermo illius qui estimat quod dialetica sit superflua neque sit necessaria cum possibile sit in hora aliqua inueniri hominem perfecte nature qui omnino ueritatem non pertransit preter quod ipse iam sciat aliquid de regulis dialetice. Est sicut sermo eius qui estimat quod grammatica sit superflua, cum in hominibus inueniatur aliquis qui omnino non erret preter quod sciat aliquid de regulis grammatice. Nam responsio in utrisque sermonibus simul, est responsio una. Subiecta autem dialetice et sunt ea in quibus dat regulas, sunt rationata inquantum significant ea dictiones, et dictiones inquantum sunt significantes rationata. Et illud est, quoniam nos non uerificamus sententiam apud nos, nisi ita ut cogitemus, et consideremus multum et erigamus in nobis ipsis res et rationata quorum proprietas est uerificare illam sententiam. Et uerificamus eam apud alios, ita ut loquamur eis sermonibus quibus facimus eos intelligere res et rationata quorum proprietas est uerificare illam sententiam. Et non est possibile ut uerificemus quamlibet sententiam quibuslibet rationatis, neque ut sumantur illa rationata quolibet numero, neque quibuslibet dispositionibus, aut compositionibus, aut ordinibus quibuslibet, immo indigemus in omni sententia cuius querimus uerificationem, rebus et rationatis terminatis, et ut sint cum numero aliquo noto et secundum dispositiones, et compositiones, et ordines notos. Et oportet ut illa sit dispositio dictionum eorum quibus fit interpretatio de eis cum uerificamus eam ad alios. Quapropter indigemus regulis defendentibus nos in rationatis et in interpretatione de eis, et custodientibus nos ab errore in eis utrisque. Et hec duo, scilicet rationata, et sermones quibus fit interpretatio de eis, nominauerunt antiqui logos et sermonem. Et nominauerunt rationata sermonem et logos interiorem et fixum in anima. Et illud quo fit interpretatio de eis, sermonem et logos exteriorem cum uoce. Et illud quo homo uerificat sententiam apud se ipsum, est sermo fixus in anima. Et illud quo uerificat eam apud alium, est sermo exterior cum uoce. Sermonem igitur cuius pro prietas est uerificare sententiam aliquam, nominauerunt antiqui sillogismum, siue sit sermo fixus in anima siue exterior cum uoce. Dialetica ergo dat regulas quarum preces sit rememoratio in utrisque sermonibus simul. Et ipsa quidem communicat grammatice communitate quadam per hoc quod dat de regulis dictionum, et differt ab ea in hoc, quod scientia grammatice non dat regulas nisi que sunt proprie dictionibus gentis alicuius, et scientia dialetice non dat regulas nisi communes que communicant dictionibus gentium omnium. In dictionibus enim sunt dispositiones in quibus communicant dictiones omnium gentium, sicut quod dictionum alie sunt simplices et alie composite, et simplices sunt nomen et uerbum et prepositio, et quod earum quedam sunt que sunt ponderate, et quedam que non sunt ponderate, et his similia. Et hec sunt dispositiones que sunt proprie uni lingue et alie lingue non, sicut quod nominatiuus est marfuha, et accusatiuus mansub, et in genitiuo non ingreditur lem, alif cognitionis. Ista enim et plura alia, sunt propria lingue arabice. Et similiter in lingua omnis gentis sunt dispositiones que proprie sunt ei. Et illud quod est in scientia grammatice de rebus communibus dictionibus gentium non recipiunt grammatici nisi inquantum est inuentum in illa lingua cui facta est grammatica, sicut sermo grammaticorum arabum quod partes orationis in arabico sunt nomen et uerbum et prepositio, et sicut sermo grammaticorum grecorum, partes orationis in greco, sunt nomen, et uerbum, et prepositio. Et hec quidem diuisio non inuenitur in arabico tantum, aut in greco tantum, immo in omnibus linguis. Et acceperunt eam grammatici arabum, secundum quod ipsa est in arabico, et grammatici grecorum, secundum quod ipsa est in greco. Scientia ergo grammatice in omni lingua non speculatur nisi in eo quod est proprium lingue illius gentis, et in eo quod est commune ei et alii, non inquantum est commune, sed inquantum est inuentum in lingua eorum proprie. Iste ergo sunt differentie inter speculationem illorum de grammatica in dictionibus, et inter speculationem illorum de dialetica in eis. Et est quod grammatica dat regulas que sunt proprie dictionibus gentis alicuius, et accipit illud quod est commune ei et alii non inquantum est commune, immo inquantum est inuentum in lingua cui facta est illa grammatica.Et dialetica in eo quod dat regulas dictionum, non dat nisi regulas in quibus communicant dictiones gentium, et accipit eas inquantum sunt communes, et neque considerat in aliquo eorum que communicant dictionibus gentis alicuius, immo precipit ut sumatur illud quod necessarium est inde ab illis qui habent illius lingue scientiam. Eius autem ethimologia manifestum est quod est edita a summa intentionis eius. Et illud est quoniam ipsa est deriuata a logos. Et hec quidem dictio dicta est apud antiquos secundum tres intentiones, quarum una est sermo exterior cum uoce, et est ille quo fit interpreatio lingue de eo quod est in mente. Et secunda est sermo fixus in anima, et est rationata que dictiones significant. Et tertia, est uirtus animalis creata in homine, qua discernit discretione propria homini absque reliquis animalibus, et est illa qua homini comprehenduntur rationata, et scientie, et artes, et ea fit consideratio. Et ea discernit inter bona opera et mala. Et ipsa inuenitur in omni homine, ita quod in infantibus, sed est parua nondum perueniens ad hoc ut suas efficiat operationes, sicut uirtus pedis infantis ad ambulandum, et sicut ignis paruus qui non peruenit ad hoc ut comburat ligna crossa, et in demoniacis, et ebriis, sicut oculus obliquus, et in dormiente sicut oculus clausus, et in eo cui inest occultatio, sicut oculus in quo est caligo ex uapore aut alio. Hec ergo scientia propterea quod dat regulas in logos exteriore, et regulas in logos interiore, et rectificat cum eo quod dat de regulis in utrisque rebus logos tertiam que inest homini cum creatione, et dirigit eum ita ut non faciat operationem suam in utrisque rebus nisi secundum illud quod est rectius, et perfectius, et melius, nominatur nomine deriuato a logos que dicitur secundum tres modos, sicut plures librorum qui dant regulas in logos exteriore tantum de libris illorum qui sunt scientie grammatice tantum, nominantur nomine dialetice. Et manifestum est quod illud quod dirigit ad illud quod rectum est in omnibus modis logos, est dignius hoc nomine. Partes autem dialetice, sunt octo. Et illud est, quoniam species sillogismi, et species sermonum quibus queritur uerificatio sententie aut quesiti in summo, et species artium quarum operationes post ipsarum perfectionem, sunt uti sillogismis in lo cutionibus, in summo sunt quinque, demonstratiua et topica, et sofistica, et rethorica, et poetica. Demonstratiue ergo sunt sermones quorum proprietas est, ut acquirant scientiam certam in inquisito cuius scientia queritur siue utatur eis homo in eo quod est inter ipsum et seipsum in inuentione illius quesiti, aut eis loquatur alio, aut eis loquatur ipsi alius, in uerificando illud quesitum. Ipsorum enim in omnibus suis dispositionibus proprietas, est ut acquirant scientiam certam. Et est scientia cuius contrarium non est possibile penitus ut sit, neque est possiblile ut homo ab ea auertatur, neque ut credat in ea possibile esse ut ab ea auertatur, neque superuenit ei in ipsa, sollicitudo faciens eum errare, neque error remouens ipsum ab ea, neque hesitatio, neque opinio aliquo modo neque per causam aliquam. Et sermones quidem topici sunt, quorum proprietas est ut utantur in duabus rebus. Quarum una est in hoc ut querat inquisitor ex rebus famosis quas concedunt omnes homines uictoriam respondentis in positione, quam respondens nititur seruare aut defendere cum sermonibus iterum famosis. Et quando querit quesitor uictoriam respondentis expertibus, et cum sermonibus qui non sunt famosi, et querit respondens seruare illud quod posuit aut defendere cum sermonibus qui non sunt famosi, non est illa eius operatio, operatio secundum uiam topice. Et secunda est ut que rat homo per eas casum opinionis fortis in sententia, cuius uult uerificationem aut apud se aut apud alium, donec faciat immaginari quod sit certa preter quod sit certa. Et sermones quidem sophistici sunt, quorum proprietas est ut errare faciant, et deuiant, et occultent. Quare estimari faciunt in eo quod non est uerum, quod sit uerum, et in eo quod est uerum, quod non est uerum, et faciunt estimari de eo qui non est sapiens quod est sapiens, et prouectus, et faciunt opinari de eo qui est sapiens et sciens, quod non est ita. Et hoc quidem nomen, scilicet sophystica, est nomen uirtutis qua homo potest facere errare, et decipere, et occultare cum sermone et deceptione, aut in se ipso quod est habens sapientiam et scientiam et bonitatem, et in alio quod habet diminutionem preter quod sit ita in ueritate aut in sententia uera quod non est uera, et in ea que non est uera quod est uera. Et est compositum in greco ex sopbos, et est sapienentia, et ex estos, et est deceptio. Quare intentio eius est sapientia deceptrix. Et omnis cui inest uirtus ad decipiendum aut ad faciendum errare cum sermone in qualibet re, nominatur hoc nomine, et dicitur quod est sophysta. Et non est quemadmodum opinantur quidam quod sophista fuit nomen hominis qui fuit in tempore antiquo, cuius intentio fuit destruere comprehensa et scientias, et secta illorum qui sequuntur sententiam illius et defendunt eius intentionem, est eorum qui nominantur sophiste. Et omnis qui concedit sententiam illius hominis et defendit eam, nominatur hoc nomine, hec enim opinio ualde est feda, quoniam non fuit in eo quod preteriit homo cuius intentio fuerit, destruere sententias et comprehensa, qui hoc nomine nuncupatus fuerit, neque antiqui nominauerunt hoc nomine aliquem ad hoc ut ipsum proportionarent homini qui nuncupatus fuerit sophista, immo non nominabant hominem hoc nomine, nisi propterea quod uirtus eius et modus locutionis ipsius et potentia eius erat secundum bonitatem faciendi errare et decipiendi quicunque hominum esset, sicut nominabant hominem topicum non quod proportionetur homini qui nominatus fuerit topicus, immo nominabant eum topicum propter uirtutem eius et modum locutionis ipsius et propter potentiam eius secundum bonitatem utendi arte sua quicumque hominum esset. Ille ergo cui inest hec uirtus, et ars, est sophista. Et eius uirtus, est sophistica. Et operatio eius procedens ab ipsius uirtute, est opus sophiste. Et sermones quidem rethorici, sunt quorum proprietas est ut inquiratur cum eis sufficientia homini in qualibet sententia, et ut inclinetur eius sensus ad hoc ut acquiescat ei quod sibi dicitur, et credat per illud credulitate aliqua aut debiliore aut fortiore. Et credulitates quidem sufficientes, sunt infra opinionem fortem, et superfluunt. Ergo sunt quedam magis addite quam quedam, secundum superfluitatem sermonum in uirtute et eorum que utuntur cum eis. Quidam enim sermones sufficientes, sunt magis sufficientes et magis ultimi et firmiores quibusdam, sicut accidit in testimoniis. Ipsa enim quanto sunt plura, sunt magis ultima in sufficientia et in faciendo euenire credulitatem cum proposito, magis sufficientia, et sunt magis facientia acquiescere animam ei quod dicitur, quamuis cum superfluitate sufficientie sue, nullum eorum sit faciens euenire opinionem fortem proximam certitudini. Per ista ergo diuersificantur rethorici a topicis in hoc capitulo. Et poetici quidem sermones, sunt qui componuntur ex rebus quarum proprietas est, ut immaginari faciant in re in qua est locutio, dispositionem aliquam, aut aliquid melius, aut deterius, et illud aut erit pulcritudo, aut feditas, aut altitudo, aut uilitas aut aliud de illis que simillantur istis. Et accidit nobis cum audimus sermones poeticos de immaginatione que per eos cadit in animabus nostris, simile ei quod accidit nobis cum aspicimus ad rem que similis est ei quod abhorretur. Nam statim immaginatur nobis in illa re, quod est ex eis que abhorrentur. Eriguntur ergo anime nostre ex ea, et alienant eam, licet certi simus quod in ueritate non est sicut immaginatur nobis. Facimus ergo in eo quod immaginari nobis faciunt sermones poetici, quamuis sciamus quod res non est ita, sicut esset nostra operatio in eo si certi essemus quod res esset sicut immaginari nobis facit ille sermo, hominis enim operationes, multociens plus secuntur eius immaginationem, quam sequantur eius opinionem, aut ipsius scientiam. Nam sepe est eius scientia aut ipsius opinio, contraria eius immaginationi. Quare est eius operatio in re secundum eius immaginationem non secundum eius opinionem aut ipsius scientiam, sicut accidit nobis cum aspicimus ad immagines representantes nobis rem, et ad res similes rei. Et non utuntur sermonibus poeticis, nisi in loquendo homini quem faciant procedere ad faciendum aliquid cum intentione ad illud, et gradatione ad ipsum. Et illud est, aut ut homini gradato non sit prouisio diri gens ipsum, quare uadit ad operationem que queritur ab eo cum immaginatione, et erigitur ei immaginatio loco prouisionis, aut sit homo cui fit prouisio a quo queritur operatio, et non est securitas cum prouiderit in ea quin prohibeatur ab ipsa, quare festinandus est sermonibus poeticis ut preueniatur eius prouisio cum immaginatione, ita ut properet ad illam actionem, et erit ex eo cum euasione, antequam succurrat cum sua prouisione ei quod est in fine illius operationis, quare prohibeatur ab ea penitus, aut succedat ei et uideat ne properet cum ea, et postponat ipsam ad horam aliam. Et propter illud facti sunt sermones poetici absque aliis pulcri et decentes, et sublimes, et ponuntur eis decor et declaratio cum rebus que dicte sunt in scientia loice. Iste ergo sunt species sillogismorum et artium sillogisticarum, et species locutionum quibus utuntur ad uerificandum aliquid in rebus omnibus. Et sunt in summa quinque, certificatiua, et opinatiua, et erratiua, et sufficiens, et imaginatiua. Et unicuique harum quinque artium, insunt res sibi proprie, et insunt eis res alie in quibus communicant. Et sermones quidem sillogistici fixi sunt in anima aut extra cum uoce, sunt compositi, in anima quidem fixi, ex rationatis pluribus ligatis, ordinatis, adiuuantibus se ad uerificandum rem unam, et extrinseci cum uoce, ex dictio nibus pluribus ligatis, ordinatis, significantibus illa rationata, et sunt compares illis, quare facti sunt cum sua comparitate ad illos comitantes, et adiuuantes se ad uerificandum aliquid apud auditum. Et minores sermones extrinseci, sunt compositi ex duabus dictionibus. Et minores sermones fixi in anima, sunt compositi ex duobus rationatis simplicibus. Et isti quidem sunt sermones simplices. Et sermones sillogistici, non componuntur nisi a sermonibus simplicibus, quare fiunt sermones compositi. Et minores sermones compositi, sunt qui sunt compositi a duobus sermonibus simplicibus. Et plures eorum sunt indefiniti. Omnis ergo sermonis sillogistici partes magne, sunt sermones simplices, et partes eius parue, et sunt partes partium eius, sunt simplicia rationatorum et dictionum significantium ea. Fiunt ergo. partes dialetice necessario octo, quarum unaqueque pars est in libro. In primo quidem sunt regule simplicium ex rationatis et dictionibus significantibus ea. Et sunt in libro nominato arabice quidem almaculet, et grece cathegorie.&gt; Et in secundo sunt regule sermonum simplicium, rationatorum qui sunt compositi ex duobus sermonibus simplicibus, et dictionum significantium ea compositarum ex duabus dictionibus, et sunt in libro nominato arabice quidem alhibar interpretatio, et grece pergermenias. Et in tertio sunt sermones quibus experiuntur sillogismi communes artibus quinque. Et sunt in libro nominato arabice quidem sillogismi, et grece analetica prima. Et in quarto sunt regule quibus experiuntur sermones demonstratiui, et regule rerum quibus componitur phylosophia, et totum quo fiunt operationes magis complete, et melius, et perfectius. Et est arabice liber demonstrationis, et grece analetica secunda. Et in quinto sunt regule quibus experiuntur sermones topici, et qualiter est questio topica, et responsio topica, et ad summum regule rerum quibus componitur ars topica, et quibus fiunt operationes eius melius et perfectius et penetrabilius. Et est arabice liber locorum topicorum, et grece topica. Et in sexto imprimis sunt regule rerum quarum proprietas est ut errare faciant a ueritate, et occultent, et hesitare faciant, et comprehensio omnium rerum quibus utitur ille cuius intentio est decipere et fraudare in scientiis, et sermonibus. Deinde post ista comprehensio eius quo oportet obuiari sermonibus errare facientibus quibus utitur iactator et deceptor, et qualiter destruantur, et quibus rebus expellantur, et qualiter sibi caueat homo ab hoc ut erret in questione sua, aut errare faciat. Et iste liber nominatur, grece sophistica. Et est eius intentio sapientia deceptrix. Et in septimo quidem sunt regule quibus experiuntur et quibus probantur sermones rethorici, et species prosarum, et sermones bene loquentis, et rethorici, et faciunt scire an sint secundum intentionem rethorice, aut non, et comprehenduntur omnes res quibus componitur ars rethorice, et docet qualiter sit ars sermo num rethoricorum, et prosarum, in unoquoque tractatu rerum, et quibus rebus fiant meliores et perfectiores, et sint eorum operationes penetrabiliores, et magis ultime. Et iste liber, nominatur grece rethorica, et est arabice alchatabati. Et in octauo sunt regule quibus experiuntur uersus, et species sermonum metricorum facti et illi qui fiunt in unoquoque tractatu rerum, et comprehendit omnes res quibus completur ars uersuum, et quot sint species eius, et quot sint species uersuum et sermonum metricorum, et qualiter sit ars omnis speciei eorum, et in quibus rebus fiant, et quibus rebus componantur, et fiant melius, et sublimius, et manifestius, et delectabilius, et cum quibus oporet ut sint donec fiant magis ultimi et penetrabiliores. Et iste liber nominatur grece sumica, et est liber uersuum.&gt; Iste ergo sunt partes dialetice, et summa quam unaqueque earum comprehendit. Et pars quidem quarta, est uehementioris antecessionis earum in sublimitate et dignitate. Et per dialeticam quidem non queritur secundum intentionem primam, nisi pars quarta. Et relique partes non sunt facte, nisi propter quartam. Et tres antecedunt eam in ordine doctrine, cum sint preparamenta et introductiones et uie ad ipsam. Et relique quatuor&gt; que eam sequuntur, sunt propter duas res. Quarum una est quia in unaquaque earum est sustentamentum aliquod et adiutorium, licet ipse sint sicut instrumentum parti quarte. Et adiutorium quarundam est maius, et quarundam minus. Et secunda est, secundum modum cautele. Et illud est, quoniam si non discernerentur iste artes ab inuicem in effectu ita ut scirentur regule uniuscuiusque earum secundum suam singularitatem discrete a regulis alterius, non esset homo securus cum ipse inquireret ueritatem et certitudinem, quin uteretur rebus topicis ita quod non perciperet quod essent topice, quare remoueretur per illud a certitudine ad opinionem fortem, aut uteretur ita quod non perciperet rebus rethoricis, et remoueretur per id ad sufficientiam, aut uteretur illis que errare faciunt ita quod non perciperet, et aut facerent ipsum estimare in eo quod non est uerum quod est uerum, et credere illud, aut facerent ipsum hesitare, aut uteretur rebus metricis ita quod non perciperet quod essent metrice, et ageret iam in credulitate sua secundum immaginationes, et apud seipsum quod ipse incederet in omnibus istis dispositionibus uia ad ueritatem, et inueniret questionem suam, et non inueniret secundum ueritatem, sicut ille qui cognoscit cibos et medicinas nisi discernantur eis uenena ab istis actu donec certificetur cognitio eorum signis suis, non erit securus quin sumat ea secundum quod ipsa sint cibus aut medicina ita quod non perciperet. Quare moriretur. Secundum intentionem uero secundam, quam ipsa dat iterum opificibus cuiusque quatuor artium, totum quo completur ars illa, ita ut sciat homo quando uult fieri topicus ultimus quot res oporteat eum scire, et sciat quibus rebus experiatur in se aut in alio sermones eius, ut sciat an incedat in eis uia topice an non. Et similiter sciat quando uult fieri rethoricus ultimus quot res oporteat eum scire, et sciat quibus rebus experiatur in se et in alio an incedat in sermonibus suis secundum uiam rethorice, aut secundum uiam aliam. Et similiter sciat quando uoluerit ut fiat uersificator ultimus quot res oporteat eum scire, et sciat quibus rebus experiatur in se et in alio uersificator, an incedat in sermonibus suis uia uersuum, aut auertatur ab ea et permisceat cum ea uias alias. Et similiter sciat cum uoluerit ut insit ei uirtus ad hoc ut errare faciat alium, et non faciat ipsum errare aliquis, quot res oporteat ipsum scire, et sciat quibus rebus possit experiri omnem sermonem et omnem sententiam, et sciat an errauit in ea, an fecit errare et quomodo sit illud. Hec scientia diuiditur in septem partes magnas quas comprehendimus in principio libri. In aritmeticam quidem. Uerum illud quod per hanc scientiam scitur, est due scientie. Quarum una est scientia numeri actiua et altera scientia numeri speculatiua. Et actiua quidem inquirit de numeris inquantum sunt numeri numeratorum, quorum numerum tenere oportet, scilicet corporum et aliorum sicut hominum, aut equorum, aut solidorum, aut dragmarum, aut aliarum rerum habentium numerum. Et est illa qua uulgus utitur in comerciis negociatoriis, et comerciis ciuilibus. Speculatiua uero, non inquirit de numeris nisi absolute, secundum quod ipsi sunt denudati in mente a corporibus et ab omni quod eis numeratur. Et non speculatur in eis nisi denudatis ab omni quod possibile est eis numerari ex sensatis, et ex parte que communicat omnibus numeris qui sunt numeri sensatorum, et insensatorum. Et hec quidem scientia est illa que ingreditur in summam scientiarum. Et scientia quidem numeri speculatiua inquirit in numeris absolute de omnibus que accidunt eis in essentiis suis simplicibus preter quod comparentur ad inuicem. Et sunt sicut par et impar, et de omnibus que accidunt eis cum ad inuicem comparantur. Et sunt equalitas, et superfluitas, et ut numerus sit pars numeri, aut partes, aut duplum eius, aut equalis ei et addens partem, aut partes, et ut sit proportionalis, aut improportionalis, et similis aut dissimilis, et communicans aut seiunctus. Deinde inquirit de illis que accidunt ipsis cum quidam adduntur aliis, et apud aggregationem eorum, et apud diminutionem aliorum ab aliis, et eorum separationem, et ex multiplicatione numeri per numerationem unorum numeri alterius, et ex diuisione numeri in partes per numerationem unorum numeri alterius. Et illud est, sicut sit numerus quadratus, aut superficialis, aut solidus, aut perfectus, aut imperfectus. Nam ipsa inquirit de his omnibus et de illis que accidunt eis cum comparantur iterum ad inuicem, et docebit qualis modus sit in extrahendo numerum ex numero noto, et ad summum in extrahendo omne cuius uia est ut extrahatur ex numeris. Sed scientia geometrie. Nam illud quod scitur per hoc nomen, est due res, geometria actiua, et geometria speculatiua, actiua igitur earum considerat in lineis et superficiebus in corpore ligni si ille qui eis utitur fuerit carpentarius, aut in corpore ferri si fuerit ferrarius, aut in corpore parietis si fuerit cementarius, aut in superficiebus terrenis, et cultis si fuerit mensurator. Et similiter omnis opifex geometrie actiue. Nam ipse format in se ipso lineas et superficies et quadraturam, et rotunditatem et trinitatem in corpore materiei que subiecta est illi arti actiue. Et speculatiua non considerat in lineies et superficiebus et in corporibus nisi absolute et secundum communitatem et secundum modum communicantem omnibus superficiebus corporum, et format in anima sua lineas cum modo communi qui non curat in quo corpore sit, et format superficies et quadraturam et rotunditatem et trinitatem cum modo communi qui non curat in quo corpore sit, et format corpora cum modo communi qui non curat in qua materia sit et in quo sensato sit, immo absolute preter quod erigat in anima sua corpus ens lignum, aut corpus ens paries, aut corpus ens ferrum, sed corpus commune istis. Et hec quidem scientia est illa que ingreditur in summam scientiarum. Et ipsa inquirit in lineis et superficiebus, et in corporibus absolute de figuris ipsorum, et quantitatibus eorum et equalitate et superfluitate eorum, et de speciebus situum ipsorum et ordinum eorum, et de omnibus que accidunt eis sicut punctis et angulis et aliis, et inquirit de proportionalibus et inproportionalibus, et de illis que ex eis sunt data, et que non sunt data, et de communicantibus ex eis, et seiunctis, et de rationalibus ex eis, et surdis, et speciebus harum duarum, et docet qualis sit modus in arte cuiuscumque earum, et que est uia ut agat, et qualis sit modus in extrahendo totum cuius uia est ut extrahatur, et docet causas horum omnium, et quare sunt ita cum demonstrationibus dantibus nobis scientiam certam, in qua non est possibile cadere ambiguitatem. Hec est ergo summa eius in quo contemplatur geometria. Et hec quidem scientia habet duas partes, scilicet partem speculantem in lineis et superficiebus, et partem in corporibus. Et que speculatur in corporibus, diuiditur secundum species corporum, sicut cubus, et piramis, et sphera et columna, et serratilia, et pinealia. Et speculatio in omnibus istis, est secundum duos modos, unus eorum est ut consideret in unoquoque secundum se, sicut speculatio in lineis secundum se, et superficiebus secundum se, et cubo secundum se, et piramide secundum se. Et alter est ut consideret in eis et in ipsorum accidentibus cum comparantur ad inuicem. Et illud est, quoniam aut comparantur ad inuicem et consideratur in equalitate eorum et ipsorum superfluitate aut in aliis ab istis duobus suorum accidentium, aut ponuntur quedam eorum cum quibusdam et ordinantur, sicut ponatur et ordinetur linea in superficie, aut superficies in corpore, aut superficies in superficie, aut corpus in corpore. Et oportet ut sciatur quod geometrie et aritmetice sunt elementa et radices, et res alie que declarantur ab illis radicibus. Radices ergo sunt definite, sed illa que declarantur a radicibus sunt indefinita. Et in libro quidem comparato Euclidi pithagorico sunt radices geometrie, et aritmetice, et est liber nominatus Liber elementorum. Et consideratio in eis, est duabus uiis, uia resolutionis, et uia compositionis. Et antiqui quidem de illis qui fuerunt huius scientie, aggregauerunt in libris suis inter ambas uias, nisi Euclides. Nam ipse considerat in libro suo secundum uiam compositionis solum. Et scientia aspectuum inquirit de eo de quo inquirit scientia geometrie, scilicet ex figuris et magnitudinibus et sitibus, et ordine, et equalitate, et superfluitate et aliis, sed non ita ut sint in lineis, et superficiebus, et corporibus, absolute. Est ergo speculatio geometrie communior. Et non est necessarium ut singularis fiat scientia aspectuum licet ista ingrediatur in summam eius de quo inquirit geometria, nisi quia plurimum eorum que geometria necessario facit, quod sint secundum dispositionem aliquam figure, aut situs, aut ordinis, aut alterius, fiunt dispositio nes cum ad ea aspicitur secundum contrarium illius. Et illud est, quoniam illa que in ueritate sunt quadrata cum ad ea aspicitur ex longitudine aliqua, uidentur rotunda. Et plurima eorum que sunt equidistantia, uidentur concurrentia, et equalia superfluentia, et superfluentia equalia. Et plurima eorum que sunt posita in superficie una, apparent quedam eorum inferiora, et quedam altiora. Et plurima eorum que sunt priora, apparent posteriora, et similia istis plurima, discernitur ergo per hanc scientiam inter illud quod apparet in uisu diuerso modo, ab eo quod est in ipso in ueritate, et inter illud quod apparet secundum quod est in ipso in ueritate, et dat causas horum omnium, et quare sunt ita per demonstrationes certificatiuas et docet in omni in quo est possibile uisum errare, et modos ingeniorum ad hoc ut non erret, immo inueniat secundum ueritatem in eo ad quod aspicit ex re et quantitate eius, et ipsius figura, et eius situ, et ordine ipsius, et reliquis, illud in quo possibile est errare uisum. Et per hanc quidem artem est possibile homini ut stet super mensuram eius quod elongatur ex magnitudinibus postquam difficile sit in eo peruenire ad ipsum, et super quantitates elongationum earum a nobis, et elongationum earum ab inuicem. Et illud est, sicut altitudines arborum longarum, et parietum, et latidudines riuulorum, et fluuiorum, et super altidudines montium, et profundidates aquarum postquam cadit uisus super fines earum. Amplius elongationes nubium et aliorum ex loco in quo sumus, et in quo opposito loco terre fuerint, deinde elongationes corporum celestium, et quantitates eorum, et totum ad quod possibile est peruenire a reflexione aspicientis ipsum, et ad ultimum omnis magnitudo super cuius quantitatem aut longitudinem ab aliqua re queritur statio, postquam cadit uisus super eam, quedam quidem cum instrumento facto ad dirigendum uisum ita ut non erret, et quedam eorum sine instrumento. Et omne quidem ad quod aspicitur et uidetur, non uidetur nisi cum radio penetrante in aerem et in omne corpus peruium tangens oculos nostros, usque quo cadat super rem ad quam aspicitur. Et radii quidem penetrantes in corpora peruia ad illud ad quod aspicitur, aut sunt recti, aut reflexi, aut conuersi, aut fracti. Recti igitur sunt qui cum egrediuntur a uisu protenduntur secundum rectitudinem sunt uisus usque quo pertranseant et abscindantur. Et reflexi quidem sunt quorum cum incipit penetratio ex uisu, obuiat eis in uiis suis antequam pertranseant speculum prohibens eos a penetratione secundum rectitudinem, quare reflectuntur oblique ad partes laterum speculi, deinde extenduntur in latera ad que reflectuntur eundo ad illud quod est inter manus aspicientis secundum hanc figuram {} Et conuersi quidem, sunt illi qui redeunt a speculo in uiis suis quibus incesserunt imprimis donec cadant super corpus uidentis ex cuius uisu exierunt. Quare uidet homo aspiciens seipsum cum illo eodem radio. Et fracti quidem, sunt illi qui redeunt ex speculo ad partem aspicientis ex cuius uisu exierunt, et extenduntur flexuose ab eo ad unum laterum eius, et cadunt super rem aliam que est post aspicientem, aut a dextra eius, aut ab ipsius sinistra, aut super ipsum, quare uidet homo illud quod est post ipsum, aut quod est in uno aliorum laterum eius. Et est reuersio eius secundum hanc figuram Et medium quidem inter uisum et inter illud ad quod aspicitur aut speculum, omnino sunt corpora peruia, scilicet aer aut aqua, aut corpus celeste, aut quedam corpora composita apud nos, ex uitro, aut homogeneo ipsi. Et specula que reddunt radios et prohibent eos a penetratione secundum suam rectidudinem, aut sunt ex speculis notis que sunt apud nos de ferro aut aliis, aut sunt uapores crossi humidi, aut aqua, aut corpus aliud si fuerit simile istis. Scientia ergo aspectuum inquirit de omni quod uidetur et ad quod aspicitur cum istis quattuor radiis in unoquoque speculorum, et de omni quod accidit ei ad quod aspicitur. Et ipsa quidem diuiditur in duas partes. Prima quarum est inquisitio de eo ad quod aspicitur cum radiis rectis. Et secunda est inquisitio de eo ad quod aspicitur cum radiis non rectis, et est appropriata scientie speculorum. Scientia autem stellarum est due scientie, quarum una est scientia significationum stellarum super illud quod erit in futuro, et super plurimum eius quod est nunc inuentum, et super plurimum eius quod preteriit. Et secunda est scientia stellarum doctrinalis, hec ergo est illa que numeratur in scientiis et in doctrinis. Illa uero, non numeratur nisi in uirtutibus, et potentiis quibus potest homo iudicare illud quod erit, sicut interpretatio uisionis, et augurium in auibus et sternutationibus et similia istis uirtutibus. Scientia ergo stellarum doctrinalis inquirit in corporibus celestibus et in terra, de tribus summis, prima est de numeris eorum et ipsorum figuris, et sitibus eorum ab inuicem, et ordinibus eorum in mundo, et quantitatibus corporum eorum, et proportionibus eorum ad inuicem, et quantitatibus elongationum ipsorum ab inuicem, et quod terre totalitati non est motus localis neque a loco suo neque in suo loco. Et secunda, est de motibus corporum celestium quot sunt et quod motus eorum omnes sunt spherici, et quis eorum communicet omnibus eis, scilicet stellis eorum, et non stellis, et quis communicet stellis omnibus, deinde de motibus qui sunt proprii unicuique stellarum, et quot species motuum sint unicuique earum, et partes ad quas mouentur, et secundum quam partem aduenit unicuique earum iste motus, et docet uiam ad comprehendendum locum cuiusque stelle ex partibus signorum in unaquaque hora cum omnibus speciebus motuum eius, et inquirit iterum de omnibus que accidunt corporibus celestibus, et de motibus qui sunt unicuique eorum in signis, et quid accidat eis cum ad inuicem comparantur ex coniunctione et separatione, et diuersitate situum ab inuicem, et ad ultimum omnia que accidunt eis a motibus ipsorum absque comparatione eorum ad terram sicut eclipsis solis, et de omnibus que accidunt eis iterum propter situm terre ab eis in loco mundi in quo sunt sicut eclipsis lune, et declarat illa accidentia, quot sint in qua dispositione, et in qua hora accidat illud, et in quanto tempore, sicut orientalitates et occidentalitates, et alia. Et tertia inquirit in terra de eo quod ex ipsa habitatur, et quod non habitatur, et declaratur quantum est illud quod habitatur, et quot sunt partes eius magne, et sunt climata, et comprehendit habitationes quas contingit esse in unaquaque illarum, in illa hora, et ubi sit locus cuiusque habitationis, et ordinem eius ex mundo, et inquirit de eo quod sequitur necessario ut accidat unicuique climatum et habitationum a reuolutione mundi communi toti, et est reuolutio diei et noctis propter situm terre in loco in quo sunt, sicut ortus, et occasus, et longitudo dierum, et noctium et breuitas eorum, et que sunt illis similia. Hec est ergo summa quam comprehendit hec scientia. Scientia uero musice, comprehendit in summa cognitionem specierum armoniarum, et illud ex quo componuntur, et illud ad quod componuntur, et qualiter componuntur, et quibus modis oportet ut sint donec faciant operationem suam penetrabiliorem et magis ultimam. Et illud quidem quod hoc nomine cognoscitur, est due scientie. Quarum una est scientia musice actiua, et secunda est scientia musice speculatiua. Musica igitur actiua, est illa cuius proprietas est ut inueniat species armoniarum sensatarum in instrumentis que preparata sunt eis aut per naturam aut per artem. Instrumenta igitur naturalia, sunt epiglotis, et uuula, et que sunt in eis, deinde nasus. Et artificialia, sunt sicut fistule, et cithare, et alia. Et opifex quidem musice actiue, non format neumas, et armonias, et omnia accidentia earum, nisi secundum quod sunt in instrumentis quorum acceptio consueta est in eis. Et speculatiua quidem dat scientiam eorum, et sunt rationata, et dat causas totius ex quo componuntur armonie, non secundum quod sunt in materia, et materia immo absolute, et secundum quod sunt remota ab omni instrumento et materia, et accipit ea secundum quod sunt audita secundum communitatem ex quocumque instrumento accidat, et ex quocumque corpore accidat. Et diuiditur scientia musice speculatiua, in partes magnas quinque. Prima earum, est sermo de principiis, et primis, quorum proprietas est ut amministrentur in inuentione eius quod est in hac scientia, et qualiter sit modus in amministratione illorum principiorum, et qua uia inuenta sit hec ars, et ex quibus rebus, et ex quot rebus componatur, et qualiter oportet ut sit inquisitor de eo quod est in ea. Et secunda est sermo de dispositionibus huius artis, et est sermo in inueniendo neumas, et cognitionem numeri neumarum quot sint, et quot species earum, et declaratione proportionum quarundam ad alias, et demonstrationum super omnia illa, et sermo de speciebus ordinis earum, et situum ipsarum quibus fuerint preparate ut accipiat acceptor ex eis quod uult, et componat ex eis armonias. Et tertia est sermo de conuenientia que declaratur in radicibus cum sermonibus et demonstrationibus super species instrumentorum artificialium que preparantur eis et acceptione eorum omnium in ea, et situ ipsorum in ea secundum mensurationem et ordinem qui declaratur in radicibus. Et quarta est sermo de speciebus casuum naturalium qui sunt pondera neumarum. Et quinta, est de compositione armoniarum in summa, deinde de compositione armoniarum integrarum, et sunt ille que sunt posite in sermonibus metricis, compositis secundum ordinem, et ordinationem, et qualitate artis earum secundum unamquamque intentionem armoniarum, et docet dispositiones quibus fiunt penetrabiliores, et magis ultime in ultimitate intentionis ad quam facte sunt. Uerum scientia ponderum comprehendit de re scientie grauium duas res, aut speculationem in ponderosis inquantum mensurantur aut mensuratur cum eis, et est inquisitio de radicibus sermonis in ponderibus, aut considerationem in ponderosis que mouentur, aut cum quibus mouetur, et est inquisitio de radicibus instrumentorum quibus eleuantur res graues, et super que permutantur de loco ad locum. Ingeniorum uero scientia est scientia modi preparationis ad faciendum conuenire omnia quorum modi demonstrantur in doctrinis quarum narratio preteriit cum sermone et demonstratione, super corpora naturalia, et in acceptione eorum et situ ip sorum in eis actu. Et illud est, quoniam ille scientie omnes non considerant in lineis et superficiebus et corporibus et numeris et reliquis in quibus contemplantur, nisi secundum quod sunt rationata solum, separata a corporibus naturalibus. Et indigemus apud acceptionem istorum et faciendo apparere ea cum uoluntate et arte in corporibus naturalibus et sensatis, ingenio quo preparatur eorum acceptio in eis, et ipsorum conuenientia super ea, propterea quod materiis et corporibus sensatis insunt dispositiones et accidentia prohibentia ab hoc ut ponantur in eis illa que declarata sunt cum demonstrationibus cum queritur ut ponantur in eis qualiter conuenit, et eo modo quo conuenit, immo oportet ut preparentur corpora naturalia ad suscipiendum illud quod queritur de acceptione eorum in ipsis, et ut subtilietur in remouendo prohibentia. Scientie ergo ingeniorum sunt que dant modos cognitionis preparationis et uias in subtiliando ad inueniendum ista per artem et faciendum apparere ea actu in corporibus naturalibus, et sensatis. Ex eis itaque sunt ingenia numerorum et sunt secundum modos plures, sicut scientia nominata apud illos nostri temporis algebra et almuchalaba, et que sunt illi similia, quamuis hec scientia sit communis numero et geometrie. Et ipsa quidem comprehendit modos preparationis in inueniendo numeros quorum uia est ut amministrentur in eis quorum radices dedit Euclides ex rationalibus et surdis in tractatu decimo libri sui De elementis et in eo quod non rememoratur ex eis in illo tractatu. Et illud est, quoniam propterea quod proportio rationalium et surdorum est ad inuicem sicut proportio numeri ad numerum, est omnis numerus compar magnitudini alicui rationali aut surde. Cum ergo inueniuntur numeri qui sunt compares proportionibus magnitudinum, tunc iam inueniuntur ille magnitudines modo aliquo. Propter illud ergo ponuntur quidam numeri rationales, ut sint compares magnitudinibus rationalibus, et quidam numeri surdi ut sint compares magnitudinibus surdis. Et ex eis sunt ingenia geometrica que sunt plura, de quibus est ars principatus fabricandi cementarie. Et de eis est ingenium geometricum in mensuratione specierum corporum. Et de eis est ingenium in arte instrumentorum eleuandi. Et in instrumentis musicis. Et preparatio instrumentorum artibus pluribus actiuis, sicut arcus, et species armorum. Et de eis est ingenium aspectuale in arte que dirigit uisus ad comprehensionem ueritatis rerum ad quas aspicitur elongatas a nobis, et in arte speculorum et in scientia speculorum secundum loca que reddunt radios ita ut flectant eos, aut conuertant ipsos, aut frangant eos. Et hinc iterum sciuntur loca que reddunt radios solis corporibus aliis, et prouenit inde ars speculorum adurentium, et ingenium in eis. Et ex eis est ingenium in arte ponderum mirabilium, et instrumentorum ad artes plurimas. Iste ergo et cause earum, sunt scientie ingeniorum, et sunt principia artium ciuilium actiuarum que amministrantur in corporibus, et figuris, et ordine, et sitibus, et mensuratione sicut ars in fabricatione cementaria, et carpentaria et aliis. Iste ergo sunt doctrine et earum species. Scientia itaque naturalis contemplatur de corporibus naturalibus et de accidentibus quorum essentie sunt per ista corpora, et docet res a quibus et per quas, et ad quas existunt ista corpora, et accidentia quorum essentie sunt per ea. Et corporum quidem quedam sunt artificialia, et quedam naturalia, artificialia igitur sunt, sicut uitrum, et ensis, et lectus, et pannus, et ad ultimum omne cuius esse est per artem et per uoluntatem hominis. Et naturalia sunt, quorum esse non est per artem, neque per uoluntatem hominis, sicut celum et terra, et que sunt inter utraque, et plante, et animalia. Et dispositio quidem corporum naturalium in istis rebus, est sicut dispositio artificialium. Et illud est, quoniam in corporibus artificialibus inueniuntur res quarum essentie sunt per corpora artificialia, et inueniuntur eis res a quibus esse corporum artficialium existit, et res per quas est eorum esse, et res ad quas existit ipsorum esse. Et ista quidem in artificialibus magis sunt apparentia quam in naturalibus. Illa ergo quorum essentie sunt per corpora artificialia, sunt sicut lixatura in panno, et splendor in ense, et peruictas in uitro, et sculptura in lecto. Et res ad quas sunt corpora artificialia, sunt in finibus et intentionibus ad quas facta sunt, sicut pannus factus est ut cooperiat, et ensis ut expugnetur cum eo inimicus, et lectus ut prohibeatur per ipsum ros terre, aut propter rem aliam ex eis ad quas fit lectus, et propter quas, et uitrum ut in eo reponatur illud in quo non est securitas quin exsuccet ipsum aliud ex uasis. Fines uero et intentiones ad quas sunt accidentia quorum essentie sunt per corpora artificialia, sunt sicut lixatura panni, ut per eam fiat pulcher, et splendor ensis, ut per ipsum terreatur inimicus, et sculptura lecti, ut per eam aspectus eius sit bonus, et peruictas uitri, ut sit illud quod in eo ponitur uisibile. Et res a quibus sunt corpora artificialia, sunt facientes et generantes ea, sicut carpentarius a quo est lectus, et tersor a quo est ensis. Et res per quas existunt corpora artificialia, sunt in omni corpore artificiali due res, sicut in ense. Esse namque eius per duas existit res, scilicet per acuitatem et ferrum, acuitas ergo est constitutio et forma eius per quam suam efficit operationem, et ferrum est materia subiecta, et est sicut defferrens formam et constitutionem eius. Et panni esse, est per duas res, per fila et per connexionem corporis eius cum textura. Connexio ergo est forma eius et ipsius constitutio, et fila sunt sicut defferrens connexionem, et sunt subiectum eius et materia ipsius. Et lecti iterum esse est per duas res, per quadraturam et lignum. Quadratura ergo est eius forma et ipsius constitutio, et lignum materia eius, et est sicut defferrens quadraturam. Et similiter sunt reliqua corpora artificialia. Et per aggregationem horum et ipsorum unitionem, aduenit esse unicuique eorum actu, et perfectio, et ipsius essentia. Et unumquodque istorum non agit aut fit per ipsum, aut amministratur, aut per ipsum prouenit iuuamentum, nisi in rem prop ter quam factum est per formam suam, cum aduenit in materia sua. Ensis enim non efficit suam operationem, nisi sua acuitate. Et per pannum non prouenit iuuamentum, nisi per corpus suum cum est connexum per suam texturam. Et similiter reliqua corpora artificialia. Et illa est dispositio, corporum naturalium. Nam unumquodque eorum, non est nisi ad intentionem et finem aliquem. Et similiter omnis res et accidens cuius essentia est per corpora naturalia, non existit nisi ad intentionem et ad finem aliquem. Et omni corpori, et omni accidenti in ipso, inest agens et generans a quo est. Et uniuscuiusque corporum naturalium esse et ipsius substantia, est per duas res, quarum unius comparatio ad ipsum est comparatio acuitatis ensis ad ensem, et est constitutio illius corporis naturalis, et secunde comparatio ad ipsum, est comparatio ferri ensis ad ensem, et illa est materia corporis naturalis, et subiectum eius, et est sicut defferrens constitutionem eius iterum. Uerumtamen ensis, et lecti, et panni et reliquorum corporum artificialium testificantur uisu, et sensu, constitutiones et materie, sicut acuitas ensis et ferrum ipsius, et quadratura lecti, et ipsius lignum. Corporum uero naturalium constitutiones plurium, et materie, sunt non sensate, et ipsorum esse non uerificatur apud nos nisi per ratiocinationem et demonstrationes certificatas, licet inueniantur in pluribus corporum ar tificialium, corpora quorum constitutiones non sunt sensate, sicut uinum. Nam ipsum est corpus existens per artem. Et uirtus qua inebriat non est sensata. Et non cognoscitur eius esse, nisi per ipsius operationem. Et illa quidem uirtus est forma uini et eius constitutio. Et comparatio eius ad uinum, est sicut comparatio acuitatis ensis ad ensem, cum sit illa uirtus illud quo uinum suam efficit operationem. Et similiter medicine composite per artem medicine sicut tiriaca, et alie, non operantur in corporibus, nisi per uirtutes euenientes in eis per compositionem. Et ille uirtutes non sunt sensate, et neque testificantur per sensum, nisi per operationes factas ab illis uirtutibus. Et omnis quidem medicina non fit medicina, nisi per duas res, per medicinas ex quibus componitur, et per uirtutem qua suam peragit operationem. Species ergo sunt eius materia. Et uirtus qua suam efficit operationem, est eius forma. Et si destruatur illa uirtus eius, non erit medicina, sicut si destruatur acuitas ensis non erit ensis, et sicut si destruatur panni connexio per texturam cum corpore suo, non erit tunc pannus. Secundum hanc ergo similitudinem oportet ut intelligantur forme corporum naturalium, et materie ipsorum. Ipse enim cum non testificentur sensu, fiunt sicut materie et forme que non testificantur sensu ex materiis corporum artificialium, et formis ipsorum. Et illud est sicut corpus oculi, et uirtus qua fit uisus, et sicut corpus manus, et uirtus qua fit agilitas. Et similiter unumquodque membrorum. Nam uirtus oculi non est uisa, neque testificatur iterum per aliquem aliorum sensuum, immo non ratiocinatur nisi ratione. Et nominantur uirtutes alie que sunt in corporibus naturalibus, forme et constitutiones secundum uiam assimilationis cum formis corporum artificialium. Et constitutio et forma et creatio, fortasse sunt nomina sinonima significantia apud uulgus figuras animalium et corporum artificialium, et permutantur, et posita sunt nomina uirtutibus et rebus quarum comparatio in corporibus naturalibus est comparatio creationum et constitutionum et formarum in corporibus artificialibus secundum uiam assimilationis, quoniam consuetudo est in artibus ut permutentur ad res que sunt in eis nomina que uulgus facit cadere super similia illis rebus. Et materie quidem corporum et eorum forme et ipsorum actores et fines propter quos existunt, nominantur principia corporum. Et si sunt accidentibus corporum, nominantur principia accidentium que sunt in corporibus. Et scientia quidem naturalis, facit scire corpora naturalia ita quod ponit illud quod ex eis est apparentis esse positione et demonstratione probat esse illud quod ex eis est non apparentis esse. Et docet cuiusque corporis naturalis materiam, et formam, et actorem, et finem propter quem est illud corpus. Et similiter in accidentibus eius. Nam ipsa docet illud quo eorum existunt essentie, et res facientes ea, et fines propter quos facta sunt illa accidentia. Hec ergo scientia dat principia corporum naturalium, et principia accidentium eorum. Et corporum quidem naturalium, alia sunt simplicia, et alia composita. Simplicia igitur corpora sunt quorum esse non est a corporibus aliis ab eis. Et composita sunt corpora, quorum esse est a corporibus aliis ab eis, sicut animalia et plante. Et diuiditur scientia naturalis in octo partes magnas. Quarum prima est inquisitio de eo in quo communicant corpora naturalia omnia, simplicia eorum et composita ex principiis et accidentibus consequentibus illa principia. Et hoc totum est in auditu naturali. Et secunda est inquisitio de corporibus simplicibus an sint inuenta, et si sunt inuenta, tunc que corpora sunt et quantus sit eorum numerus. Et hec est consideratio in mundo quid est et que sint partes eius et quot sint, et quod ipse sunt in summa tres aut quinque. Et hoc est in consideratione in celo et discretione eius a reliquis partibus mundi, et quod materia que est in eo est una. Et est in parte prima tractatus primi libri Celi et mundi, deinde inquisitio post illud de elementis corporum compositorum, an sint in istis simplicibus quorum esse declaratur an sint corpora alia extra ea. Quod si sunt in istis et non est possibile ut sint extra ea, an sint omnia ea, aut quedam ipsorum. Quod si fuerint quedam eorum, tunc que sunt ex eis, hoc est inquisitio de eis an sint testificata aut non testificata, et reliqua que inquiruntur de eis usque ad finem tractatus primi libri Celi et mundi. Deinde consideratio post illud in eo in quo communicant simplicia omnia que ex eis sunt elementa et radices corporum compositorum, et que ex eis non sunt elementa ipsis. Hoc est inquisitio de celo et partibus eius. Et est in principio tractatus secundi libri Celi et mundi usque circiter duas tertias eius. Deinde consideratio in eo quod appropriatur eis que non sunt elementa, deinde in eo quod appropriatur eis que ex eis sunt elementa ex principiis et accidentibus communicantibus ea. Hoc est illud in quo consideratur in fine tractatus secundi, et tertii et quarti libri Celi et mundi. Et tertia est inquisitio de generatione corporum naturalium, et eorum corruptione secundum communitatem, et de omnibus quibus componitur illud, et inquisitio de qualitate generationis elementorum, et ipsorum corruptione, et qualiter generentur quedam a quibusdam, et qualiter generentur ab eis corpora composita in summa, et dare principia omnium illorum. Et hoc est in libro De generatione et corruptione. Et quarta, est inquisitio de principiis accidentium et passionum que propria sunt elementis solum sine compositis ab eis. Et est in primis tribus tractatibus libri Impressionum superiorum. Et quinta, est consideratio in corporibus compositis ab elementis, et quod ex eis sunt que sunt similium partium, et quod ex eis que sunt similium partium, sunt que sunt partes ex quibus componuntur ea que sunt diuersarum partium, et ex eis que sunt diuersarum partium, sicut caro et os, et ex eis sunt que penitus non sunt partes corporis naturalis diuersarum partium, sicut sal, et aurum, et argentum. Deinde consideratio in eo in quo communicant corpora composita omnia. Deinde consideratio in eo in quo com municant composita similium partium omnia, siue sint partes corporis compositi diuersarum partium, aut non partes. Hoc est in tractau quarto libri Impressionum superiorum. Et sexta et est in libro Mineralium, est consideratio in eo in quo communicant corpora composita similium partium que non sunt partes compositi diuersarum partium, et sunt corpora mineralia, et species eorum, et species rerum mineralium, et in eo quod appropriatur omni speciei eorum. Et septima et est in libro Plantarum, est consideratio in eo in quo communicant species plantarum. Et quod appropriatur unicuique earum, est una duarum partium speculationis in compositis diuersarum partium. Et octaua, et est in libro Animalium, et libro Anime et qui sunt post utrosque usque ad postremum Librorum naturalium, est consideratio in eo in quo communicant species animalium, et quod appropriatur omni speciei eorum. Et est pars secunda speculationis in compositis diuersarum partium. Dat ergo scientia naturalis in omni specie horum corporum principia quattuor, et accidentia eorum communicantia illa principia. Hec est ergo summa eius quod est in scientia naturali, et partium eius, et summa que est in unaquaque partium eius. SERMO IN SCIENTIA DIUINA Et est totus in libro suo De metaphysicis. Et scientia quidem diuina diuiditur in tres partes. Pars prima inquirit de existentibus et rebus que accidunt eis per hoc quod sunt existentia. Et secunda inquirit de principiis demonstrationum in scientiis speculatiuis particularibus. Et sunt ille que omnis scientia earum singularia facit per considerationem in esse proprio, sicut dialetica et geometria, et aritmetica, et relique scientie particulares que simillantur istis scientiis. Inquirit ergo de principiis scientie dialetice, et principiis scientiarum doctrinalium, et principiis scientie naturalis, et inquirit uerificationem eorum, et docet eorum substantias, et ipsorum proprietates, et comprehendit estimationes corruptas que acciderunt antiquis in principiis harum scientiarum, sicut estimatio eius qui estimauit in puncto et uno et lineis et superficiebus, quod sunt substantie, et quod sunt separata, et opiniones que simillantur istis in principiis reliquarum scientiarum, destruit ergo eas, et ostendit, quod sunt corrupte. Et in parte tertia inquiritur de existentibus que non sunt corpora neque in corporibus. Inquirit ergo de eis imprimis, an sint existentia an non, et demonstratione probat quod sunt existentia. Deinde inquirit de eis an sint plura an non. Et demonstrat quod sunt plura. Postea inquirit an sint finita in numero an non. Et demonstrat quod sunt finita, deinde inquirit an ordines eorum in perfectione sint uni an ordines ipsorum sint superfluentes. Et demonstratione probat quod sunt superfluentes in perfectione, deinde demonstrat quod ipsa quamuis sint multa, tamen surgunt ex minore ipsorum ad perfectius, et perfectius usque quo perueniunt in postremo illius, ad perfectum quo perfectius non est possibile aliquid esse, neque est possibile ut sit aliquid penitus in similitudine ordinis esse eius, neque sit ei compar, neque contrarium, et ad primum ante quod non est possibile inuenire prius, et ad precedens quo nichil est possibile magis esse precedens, et ad esse quod non est possibile acquisiuisse suum esse a re alia penitus, et quod illud esse est unum, et primum, et precedens, absolute solum. Et demonstrat quod reliqua esse posteriora sunt eo in esse, et quod ipsum est esse primum quod acquirit omni existenti quod est preter ipsum esse, et quod est unum primum quod acquirit omni rei uni preter ipsum, unitatem, et quod est uerum primum quod acquirit omni habenti ueritatem preter ipsum, ueritatem, et secundum quem modum acquirit illud, et quod penitus non est possibile in ipso esse multitudinem neque aliquo modorum, immo est dignius nomine unius et eius intentione, et nomine entis et eius intentione, et nomine ueri et eius intentione, omni re de qua dicitur quod est una, et ens, aut uera preter ipsum, deinde declarat quod illud quod est cum istis proprietatibus, est illud de quo oportet credi quod est Deus cuius est fama sublimis, postea procedit post illud in reliquis quibus narratur Deus gloriosus et sublimis, ut compleat ea omnia. Deinde docet qualiter prouenerunt existentia ab eo, et qualiter adepta sunt ab eo esse. Postea inquirit de ordinibus existentium, et qualiter aduenerunt eis illi ordines, et quare meretur unumquodque ut sit in ordine suo in quo est, et declarat qualis est ligatura eorum ad inuicem, et eorum connexio, et quibus rebus fit eorum ligatura et ipsorum connexio, deinde procedit ad comprehendendas reliquas operationes eius cuius sublimis est fama, et in existentibus usque quo compleat eas omnes. Et ostendit quod non licet in aliqua earum ut sit falsitas neque error neque effugatio, neque malicia ordinis, neque malicia compositionis, et ad ultimum, non est diminutio penitus in aliqua earum, neque additio manifesta omnino, deinde uadit post illud, ad destruendum opiniones corruptas que estimantur de Deo cuius sublimis est fama, et de operationibus eius, ex illis que intromittunt diminutionem in eo et in operationibus eius, et in existentiis que creauit, et destruit eas omnes per demonstrationes que faciunt adipisci scientiam certam in qua non est possibilile ut homini ingrediatur hesitatio, neque alteratio in ipsa, et neque est possibile ut redeat ab ea penitus. Scientia quidem ciuilis inquirit de speciebus operationum, et consuetudinum uoluntariarum, et de habitibus, et moribus, et segea, et gestibus, a quibus sunt ille actiones et consuetudines, et de finibus propter quos fiunt, et qualiter oportet ut sint illa inuenta in homine, et qualis sit modus ad comprehendendum et ordinandum ea in eis, secundum modum qui est necessarius ut sit eorum inuentio in eo, et modus ad conseruandum ea super ipsum. Et distinguit ex finibus propter quos fiunt operationes et sunt in usu consuetudines. Et declarat quod ex eis sunt qui sunt in ueritate beatitudo, et quod ex eis sunt qui sunt estimati quod sunt beatitudo, preter quod sit ita, et quod illi qui sunt in ueritate beatitudo, non est possibile ut sint in hac uita, immo in uita alia post istam, et est uita postrema. Et opinati quidem sunt felicitas, sunt sicut uictoria, et gloria, et delectationes cum ponuntur ipse fines tantum in hac uita. Et discernit operationes et consuetudines. Et declarat quod illa quibus acquiritur illud quod est in ueritate felicitas, sunt bonitates, et decora, et optima, et quod illa que sunt preter ea, sunt malicie, et feda, et diminuta, et quod modus inuentionis eorum in homine, est ut sint operationes et consue tudines optime separate in ciuitatibus et gentibus, secundum ordinem, et utantur usu communi. Et declarat quod illa non adueniunt nisi per regnatum stabilientem illas actiones et consuetudines, et gestus, et habitus, et mores in ciuitatibus et gentibus, et studeat ut seruet ea super eas ita ut non remoueantur. Et quod regnatus ille non preparatur nisi per uirtutem et habitum a quibus sunt operationes stabilitatis, in eis, et operationes seruantes quod stabilitum est in eis super ipsos. Et illa quidem uirtus est regnatus et regnum, aut quod uoluerit homo nominare eam. Et ethica, est operatio huius uirtutis. Et quod regnatus duo sunt modi. Regnatus stabiliens actiones et consuetudines et habitus uoluntarios, quorum proprietas est ut eis acquiratur illud quod in ueritate est beatitudo. Et est regnatus optimus. Et ciuitates et gentes obedientes huic regnatui, sunt ciuitates et gentes optime. Et regnatus stabiliens in ciuitatibus operationes et consuetudines, quibus non acquiritur nisi quod estimatum est quod ipsum sit beatitudo, preter quod sit ita. Et est regnatus stolidus. Et hic quidem regnatus diuiditur diuisionibus pluribus, et nominatur unaqueque earum cum intentione que intendit eam et uult eam. Et sunt secundum numerum rerum que sunt fines et intentiones ad quas inquirit iste regnatus. Nam si inquirit diuitias, nominatur regnatus uilitatis. Et si inquirit gloriam, nominatur regna tus glorie. Et si est propter aliud ab istis duobus, nominatur nomine finis illius. Et ostendit quod uirtus regia optima componitur per duas uirtutes. Quarum una est cum uirtute super canones uniuersales, et altera est uirtus quam acquirit homo per longitudinem assiduationis actionum ciuilium, et uisionis operationum in unis, et indiuiduis et ciuitatibus particularibus, et studii in eis per experimentum, et longitudinem testimonii, secundum similitudinem eius quod est in medicina. Medicus enim non fit medicator perfectus, nisi per duas uirtutes, quarum una est uirtus super uniuersalia et canones que acquirit ex libris medicine, et altera uirtus que aduenit ei per longitudinem frequentie actionum medicine in egris, et studii in eis per longitudinem experimenti, et uisionis corporum indiuiduorum. Et per hanc uirtutem potest medicus mensurare medicinas et curationem secundum unumquodque corpus in unaquaque dispositione. Similiter uirtuti regie non est possibile ut mensuret actiones, secundum unumquodque accidens et quamque dispositionem, et quamque ciuitatem in quaque hora, nisi per hanc uirtutem, et experimentum. Et phylosophia quidem ciuilis contenta est in eo de quo inquirit ex actionibus et consuetudinibus et habitibus uoluntariis et reliquis de quibus inquirit, regulis uniuersalibus, et dat descripiones in mensuratione eorum secundum dispositionem, et dispositionem, et horam et horam, et qualiter et cum quot rebus, et cum quibus rebus mensurentur, deinde dimittit ea non men surata, quoniam mensuratio actu est per uirtutem aliam sine hac scientia, et est uia eius ut adiungatur ei. Et cum hoc, dispositiones et intentiones secundum quas fit mensuratio, sunt non diffinite, neque comprehenduntur. Et hec quidem scientia, habet duas partes, scilicet partem que continet cognitionem beatitudinis, et discernit inter ueram ex eis, et estimatiuam, et comprehensionem operationum, et consuetudinum, et morum, et gestuum uoluntariorum uniuersalium quorum proprietas est ut separentur in ciuitatibus, et in gentibus, et discernit optimos eorum a non optimis, et partem que continet modum ordinis gestuum, et consuetudinum optimarum in ciuitatibus et gentibus, et cognitionem operationum regalium quibus stabiliuntur gestus et operationes optime, et ordinantur in illis qui sunt in ciuitatibus, et operationes quibus seruatur super eos illud quod ordinatum est et firmatum in eis, deinde comprehendit species uirtutum regalium non optimarum quot sunt, et que sit unaqueque earum, et comprehendit operationes quas unaqueque earum efficit, et quas consuetudines et habitus requirit unaqueque earum ut stabiliat in ciuitatibus et gentibus ita ut acquirat per eas intentionem suam ex illis qui sunt in ciuitatibus et gentibus que sunt sub eius regnatu. Et hoc quidem est in libro qui Politica dicitur, et est liber Ethice Aristotilis. Et est iterum in libro Ethice Platonis. Et in libris Platonis et aliorum. Deinde demonstrat quod ille operationes, et consuetudines, et habitus, omnes sunt sicut egritudines ciuitatibus bonis. Sed operationes que appropriantur uirtutibus regiis ex eis, et consuetudines earum, sunt sicut egritudines uirtuti regie bone. Consuetudines uero et habitus qui appropriantur spacio earum, sunt sicut egritudines ciuitatibus bonis, deinde comprehendit quot cause et partes sint, propter quas non est conueniens ut conuertantur regnatus boni, et consuetudines ciuitatum bonarum ad consuetudines et habitus stolidos, et comprehendit cum eis species operationum quibus tenentur ciuitates, et regnatus boni ut non corrumpantur et conuertantur ad non bonos, et comprehendit iterum modos preparationis et ingeniorum et res quarum uia est ut amministrentur quando conuertuntur ad stolidos ita ut redeant ad illud secundum quod fuerunt. Deinde demonstrat cum quot rebus ordinetur uirtus regia bona, et quod ex eis sunt scientie speculatiue et actiue, et quod adiungatur eis uirtus adueniens ab experimento facto per longitudinem assiduationis operationum in ciuitatibus et gentibus, et est potens super inuentionem inueniendi conditiones quibus mensurantur actiones, et consuetudines et habitus secundum unumquemque populum aut quamque ciuitatem aut quamque gentem, aut secundum quamque dispositionem, et quodque accidens. Et ostendit quod ciuitas bona non perdurat bona et non conuertitur, nisi quando fuerint reges eorum continui in temporibus secundum conditiones unas et easdem ita ut sit secundus qui succedit precedenti secundum dispositiones et conditiones, secundum quas fuit precedens, et ut sit eorum continuitas absque abscisione et sine separatione. Et docet quod oporteat fieri ut non ingrediatur continuitatem regum abscisio. Et declarat que conditiones et dispositiones naturales oportet ut obseruentur in filiis regum, et in aliis, donec eligatur per eas ille in quo inueniuntur ille conditiones ad regnum post illum qui est hodie rex. Et ostendit qualiter oporteat illum morigerari in quo inueniuntur ille conditiones naturales, et cum quo oporteat ipsum doceri donec adueniat ei uirtus regia, et fiat rex perfectus. Et declarat cum hoc quod illi quorum regnatus sunt stolidi, non oportet ut nominentur reges penitus, et quod ipsi non indigent in aliqua suarum preparationum et actionum suarum phylosophia, neque speculatiua neque actiua, immo possibile est unicuique eorum ut perueniat ad suam intentionem in ciuitate et gente que sunt sub suo regnatu per potentiam experimentalem que aduenit ei per assiduationem generis actionum quibus acquirat intentionem suam et perueniat ad suam intentionem ex bonitatibus, quando accidit ei uirtus ingenii boni, bone preparationis ad inueniendum illud quo indiget in actionibus quibus acquirat bonum quod intendit ex delectatione aut gloria, aut alia re, et adiungatur ad bonitatem successionis eius qui precessit ex regibus quorum intentio fuit intentio eius. Et ars legis est illa qua potest homo inuenire mensurationem cuiusque rei ex illis quas legis positor non propalauit, determinatio ergo eius erit a rebus in quibus propalatio facta est cum determinatione et mensuratione. Et oportet ut subtilietur ad uerificandum illud secundum intentionem positoris cum secta quam posuit in gente cui statuta est. Et in omni quidem secta sunt sententie et actiones. Sententie ergo sunt sicut sententie que posite sunt de Deo, cuius sublimis est fama, et de eo quo ipse narratur, et de mundo et de aliis. Et actiones sunt sicut actiones quibus magnificatur Deus, et actiones quibus sunt ea que sunt statuta in ciuitatibus. Quapropter scientie legis sunt due partes, pars in sententiis, et pars in actionibus. Et ars elocutionis, est uirtus qua homo potest defendere sententias et actiones determinatas quas secte positor propalauit, et reicere totum quod diuersificatur eis cum sermonibus. Et hec iterum in duas diuiditur partes, partem in sententiis et partem in actionibus, et est preter legem. Quoniam legista accipit sententias et actiones quas propalauit positor secte absolute, et ponit eas radices per quas inuenit res consequentes ab eis. Et loquax defendit res quibus usus est pro radicibus legista, preter quod ipse inueniat ab eis res alias. Cum ergo contingit ut insit alicui homini potentia super utramque rem simul, tunc est legista, et loquax. Est ergo defensio eius in illis per hoc quod est loquax, et inuentio eius per eas per hoc quod est legista. Modi uero et sententie quibus oportet tueri sectas, sunt isti. Nam quibusdam loquatium uidetur ut defendant sectas, dicentes quod sectarum et totius quod est in eis de positionibus, non est uia sua ut experiantur sententiis, et consideratione multa, et rationibus humanis, quoniam sunt altioris ordinis eis, cum sint assumpte ab inspiratione diuina, quoniam in eis sunt secreta diuina a quorum comprehensione debilitantur rationes humane, neque consequuntur ea. Et iterum hominis uia non est ut ipsum adipisci faciat prophetia, nisi illud cuius proprietas est ne ipsum comprehendat ratione sua et a quo &lt;ratio&gt; ipsius non pertransit. Et si non, tunc inspirationi non esset intentio neque lucrum cum homo non lucraretur nisi illud quod scit, et quod ei possibile est comprehendere sua ratione cum ipsum considerauerit. Et si esset ita dimittendi essent homines suis rationibus, et non esset eis necessitas prophetie neque inspirationis. Uerum illud non est factum eis. Quapropter oportet ut sit illud quod adipsci facit secte ex scientiis illud cuius comprehensio non est in potentia nostrarum rationum. Amplius non illud tantum, immo et quod nostre rationes negant etiam. Nam totum quod uehementer est negatum apud nos, est ultimum in hoc ut sit adeptum. Et illud est, quoniam illa que suscipiuntur in sectis que negant rationes, et abhorrent mentes, non sunt in ueritate neganda neque inconuenientia immo sunt uera in rationibus diuinis. Nam licet homo consequatur finem perfectionis in humanitate, tamen ordo eius apud habentem rationes diuinas, est ordo infantis et pueri apud hominem perfectum. Sicut enim plures infantium et puerorum negant suis rationibus res plures de illis que in ueritate non sunt negande neque impossibiles, et uidetur istis quod sint impossibiles, similiter est ille qui est in fine perfectionis rationis humane, apud habentem rationes diuinas. Et sicut homo antequam erudiatur et exerceatur negat res plures et abhorret eas, et imaginatur ipsi in eis quod sunt impossibiles, et quando eruditur in scientiis et exercetur in experimentis, remouentur ab eo ille uie in eis, et conuertuntur que erant apud eum impossibiles, et fiunt ipse necessarie, et fit apud eum illud de quo mirabatur prius in ordine quod miratur de eius contrario, similiter non prohibetur homo perfecte humanitatis quin neget res et imaginetur ei quod sunt impossibiles preter quod in ueritate sint ita. Ergo propter res istas uisum est istis ut ponant uerificationem sectarum, quod ille qui aduenit nobis per inspirationem ex Deo, sit uerax, et non licet ut iam sit mendax. Et uerificatur quod est ita ex uno duorum modorum aut per miracula que ipse facit aut apparent super manus eius, aut per testimonia eorum, qui precesserunt ante ipsum ex ueridicis quorum suscepti sunt sermones super ueritatem huius, et ordinis ex Deo glorioso et sublimi, aut per utrosque simul. Cum ergo uerificauerimus ueritatem eius hoc modo, et quod non est possibile ut sit mentitus, tunc non oportebit ut remaneat post illud in rebus quas dicit impossibile rationibus neque perscrutatio neque preuisio neque consideratio. Per ista ergo et eis similia uisum est istis ut defendant sectas. Et quibusdam aliis uidetur ut defendant sectas ita ut referant imprimis omnia que propalauit positor secte etiam per dictiones quibus interpretatus est de eis, deinde distinguendo sequuntur sensata, et famosa, et rationata, et per ea que inueniunt ex eis aut ex comitantibus ab eis quamuis elongetur testimonium alicuius ex eis que sunt in secta, defendunt illam rem. Et que inueniunt ex eis contraria alicui ex eis que sunt in secta, et possibile est eis exponere dictiones quibus interpretatus est de ea positor secte secundum modum conuenientem illi contrarietati licet expositione longinqua, exponunt super eam. Et si non est eis possibile illud, et est eis possibile respuere illud contrarium, aut afferrant illud secundum modum conuenientem ei quod est in secta, faciunt illud. Quod si contraria sunt famosa et sensata in testimoniis, sicut si sensata aut comitantia ab eis faciunt necessarium esse aliquid, et famosa aut comitantia ab eis faciunt necessarium esse contrarium illius, considerant ad illud quod est fortioris testimonii ei quod est in secta, et accipiunt illud et respiciunt aliud, et reiciunt. Si uero non possunt afferre dictionem secte secundum quod conuenit uni istorum, neque afferre aliquid istorum secundum quod conuenit secte, et non est eis possibile ut respuant neque ut re iciant aliquid ex sensatis neque famosis neque rationatis que contraria sunt testimoniis eorum, uidetur eis tunc ut defendant illam rem ita ut dicant quod est uerum, quoniam interpretatus est illud ille quem non fuit possibile mentiri neque errare. Et dicunt isti in hac parte secte, quod dicunt illi primi in omnibus suis. Per hunc ergo modum uidetur istis, ut defendant sectas. Et quibusdam istorum uidetur ut defendant huiusmodi res, scilicet que immaginantur in eis quod sunt horribiles, ita ut inuestigando sequantur reliquas sectas, et colligant res horribiles que sunt in eis. Cum ergo uoluerit aliquis illorum qui sunt de illis sectis destruere aliquid de illis que sunt in secta istorum, opponunt isti per illud quod est in secta illorum de rebus horribilibus et expellunt ipsum per illud a secta sua. Et alii eorum propterea quod uident quod in sermonibus quibus fit defensio huiusmodi rerum non est sufficientia ad hoc ut per eos uerificentur ille res uerificatione perfecta ita ut sit silentium aduersarii eorum ab eis per uerificationem eorum apud illum, neque deficit resistere eis in ipsis per sermonem, indigent tunc ut utantur cum eis, rebus que refrenant illum ad hoc ut sileat a resistentia eorum aut uerecundando, aut stupendo, aut timendo ex malo quod ueniet ei. Et aliis propterea quod eorum secta est uera apud illos neque ambigitur in eius ueritate, uidetur ut de fendant eam apud alios, et faciant eam bonam, et auferant horribilia ex ea et reiciant aduersarios suos ab ea cum quacumque re contingit, et non curant si utantur mendacio, et faciente errare et deceptione et tumultuatione, quoniam ipsi uident quod ille qui contrarius est secte ipsorum, est unus duorum hominum, aut inimicus et licet ut amministretur mendacium et quod errare facit in reiciendo et in ipsum uincendo, sicut fit in euentibus ad pugnam et in pugna, aut non est inimicus, sed ignorat quid pertineat sibi ipsi ex hac secta per debilitatem sue rationis et sue discretionis, et licet ut deducatur homo ad illud quod pertinet sibi ipsi cum mendacio et eo quod errare facit, sicut fit mulieribus et infantibus. Completus est liber. 